四年五月，莽曰：“保成师友祭酒唐林、故谏议祭酒琅邪纪逡，〔师古曰：“逡，音千旬反，字或从彳，其音同耳。”〕孝弟忠恕，敬上爱下，博通旧闻，德行醇备，至于黄发，〔师古曰：“黄发，老称，谓白发尽落，更生黄者。”〕靡有愆失。其封林为建德侯，逡为封德侯，位皆特进，见礼如三公。〔师古曰：“朝见之礼。”〕赐弟一区，钱三百万，授几杖焉。”

六月，更授诸侯茅土于明堂，曰：“予制作地理，建封五等，考之经艺，合之传记，通于义理，论之思之，至于再三，自始建国之元以来九年于兹，乃今定矣。予亲设文石之平，陈菁茅四色之土，〔师古曰：“尚书禹贡‘苞匭菁茅’，儒者以为菁，菜名也，茅，三脊茅也。而莽此言以菁茅为一物，则是谓善茅为菁茅也。土有五色，而此云四者，中央之土不以封也。菁，音精。”〕钦告于岱宗泰社后土、先祖先妣，以班授之。〔师古曰：“钦，敬也。班，布也。”〕各就厥国，养牧民人，用成功业。其在缘边，若江南，非诏所召，遣侍于帝城者，纳言掌货大夫且调都内故钱，予其禄，〔师古曰：“调谓发取之，音徒钓反。次下亦同。”〕公岁八十万，侯伯四十万，子男二十万。”然复不能尽得。莽好空言，慕古法，多封爵人，性实遴嗇，〔师古曰：“遴，读与吝同。”〕讬以地理未定，故且先赋茅土，用慰喜封者。

是岁，复明六筦之令。每一筦下，为设科条防禁，犯者罪至死，吏民抵罪者浸众。又一切调上公以下诸有奴婢者，率一口出钱三千六百，天下愈愁，盗贼起。纳言冯常以六筦谏，莽大怒，免常官。置执法左右刺奸。选用能吏侯霸等分督六尉、六队，〔师古曰：“督，察也。队，音遂。”按：此“队(隊)”，为“坠(墜)”之简略。〕如汉刺史，与三公士郡一人从事。

临淮瓜田仪等为盗贼，依阻会稽长州，〔服虔曰：“姓瓜田，名仪。”师古曰：“长州即枚乘所云长州之苑。”〕琅邪女子吕母亦起。初，吕母子为县吏，为宰所冤杀。〔师古曰：“宰，县令。”〕母散家财，以酤酒买兵弩，〔师古曰：“酤，音姑。”〕阴厚贫穷少年，得百余人，遂攻海曲县，杀其宰以祭子墓。引兵入海，其众浸多，后皆万数。莽遣使者即赦盗贼，还言“盗贼解，辄复合。问其故，皆曰愁法禁烦苛，不得举手。力作所得，不足以给贡税。闭门自守，又坐邻伍铸钱挟铜，奸吏因以愁民。民穷，悉起为盗贼。”莽大怒，免之。其或顺指，言“民骄黠当诛”，及言“时运适然，且灭不久”，莽说，〔师古曰：“说，读曰悦。”〕辄迁之。

是岁八月，莽亲之南郊，铸作威斗。威斗者，以五石铜为之，〔李奇曰：“以五色药石及铜为之。”苏林曰：“以五色铜矿冶之。”师古曰：“李说是也。若今作鍮石之为。”〕若北斗，长二尺五寸，欲以厌胜众兵。〔师古曰：“厌，音一叶反。”〕既成，令司命负之，莽出在前，入在御旁。铸斗日，大寒，百官人马有冻死者。

五年正月朔，北军南门灾。

以大司马司允费兴为荆州牧，见，问到部方略，兴对曰：“荆、杨之民率依阻山泽，以渔采为业。〔师古曰：“渔谓捕鱼也。采谓采取蔬果之属。”〕闲者，国张六筦，税山泽，妨夺民之利，连年久旱，百姓饥穷，故为盗贼。兴到部，欲令明晓告盗贼归田里，假贷犁牛种食，〔师古曰：“贷，音土戴反。”〕阔其租赋，〔师古曰：“阔，宽也。”〕几可以解释安集。”〔师古曰：“几，读曰兾。”〕莽怒，免兴官。

天下吏以不得奉禄，并为奸利，郡尹县宰家累千金。莽下诏曰：“详考始建国二年胡虏猾夏以来，诸军吏及缘边吏大夫以上为奸利增产致富者，收其家所有财产五分之四，以助边急。”公府士驰传天下，考覆贪饕，〔师古曰：“传，音张恋反。饕，音吐高反。”〕开吏告其将，奴婢告其主，几以禁奸，〔师古曰：“几，读曰兾。”〕奸愈甚。

皇孙功崇公宗坐自画容貌，被服天子衣冠，刻印三：一曰“维祉冠存己夏处南山臧薄冰”，〔文颖曰：“祉，福祚也。冠存己，欲袭代也。”应劭曰：“夏处南山，就阴凉也。臧薄冰，亦以除暑也。”〕二曰“肃圣宝继”，〔应劭曰：“莽自谓承圣舜后，能肃敬，得天宝龟以立。宗欲继其绪。”〕三曰“德封昌图”。〔苏林曰：“宗自言以德见封，当遂昌炽，受天下图籍。”〕又宗舅吕宽家前徙合浦，私与宗通，发觉按验，宗自杀。莽曰：“宗属为皇孙，爵为上公，知宽等叛逆族类，而与交通；刻铜印三，文意甚害，不知厌足，窥欲非望。春秋之义，‘君亲毋将，将而诛焉。’〔师古曰：“《春秋·公羊传》之辞也。以公子牙将为杀逆而诛之，故云然也。亲谓父母也。”〕迷惑失道，自取此辜，乌呼哀哉！宗本名会宗，以制作去二名，今复名会宗。贬厥爵，改厥号，赐谥为功崇缪伯，以诸伯之礼葬于故同谷城郡。”〔师古曰：“同者，宗所封一同之地。”〕宗姊妨为卫将军王兴夫人，祝诅姑，杀婢以绝口。事发觉，莽使中常侍蹛恽责问妨，〔师古曰：“蹛，音带，又音徒盖反。”〕并以责兴，皆自杀。事连及司命孔仁妻，亦自杀。仁见莽免冠谢，莽使尚书劾仁：“乘乾车，驾巛马，左苍龙，右白虎，前朱雀，后玄武，右杖威节，左负威斗，号曰赤星，非以骄仁，乃以尊新室之威命也。仁擅免天文冠，大不敬。”有诏勿劾，更易新冠。其好怪如此。〔师古曰：“言莽性好为鬼神怪异之事。”〕

以直道侯王涉为卫将军。涉者，曲阳侯根子也。根，成帝世为大司马，荐莽自代，莽恩之，〔师古曰：“怀其旧恩也。”〕以为曲阳非令称，〔师古曰：“令，善也。曲阳之名，非善称也。”〕乃追谥根曰直道让公，涉嗣其爵。

是岁，赤眉力子都、樊崇等以饥馑相聚，起于琅邪，转钞掠，众皆万数。遣使者发郡国兵击之，不能克。

六年春，莽见盗贼多，乃令太史推三万六千岁历纪，六岁一改元，布天下。下书曰：“紫阁图曰‘太一、黄帝皆仙上天，〔师古曰：“仙，古仙字。上，升也。”〕张乐昆仑虔山之上。后世圣主得瑞者，当张乐秦终南山之上。’〔服虔曰：“长安南山，诗所谓终南，故秦地，故言秦也。”〕予之不敏，奉行未明，乃今谕矣。复以宁始将军为更始将军，以顺符命。易不云乎？‘日新之谓盛德，生生之谓易。’〔李奇曰：“易道生诸当生者也。”师古曰：“下系之辞。体化合变，故曰日新。”〕予其飨哉！”欲以诳燿百姓，销解盗贼。众皆笑之。

初献新乐于明堂、太庙。群臣始冠麟韦之弁。〔李奇曰：“鹿皮冠。”〕或闻其乐声，曰：“清厉而哀，非兴国之声也。”

是时，关东饥旱数年，力子都等党众寖多。〔师古曰：“寖，渐也。”〕更始将军廉丹击益州不能克，征还。更遣复位后大司马护军郭兴、庸部牧李曅击蛮夷若豆等，太傅牺叔士孙喜清洁江湖之盗贼。而匈奴寇边甚。莽乃大募天下丁男及死罪囚、吏民奴，名曰猪突豨勇，以为锐卒。一切税天下吏民，訾三十取一，缣帛皆输长安。令公卿以下至郡县黄绶皆保养军马，〔师古曰：“保者，言不许其有死失。”〕多少各以秩为差。又博募有奇技术可以攻匈奴者，将待以不次之位。言便宜者以万数：或言能度水不用舟楫，〔师古曰：“楫，所以刺舟也，音集，其字从木。”〕连马接骑，济百万师；或言不持斗粮，服食药物，三军不饥；或言能飞，一日千里，可窥匈奴。莽辄试之，取大鸟翮为两翼，〔师古曰：“羽本曰翮，音胡隔反。”〕头与身皆著毛，通引环纽，飞数百步堕。莽知其不可用，苟欲获其名，皆拜为理军，赐以车马，待发。

初，匈奴右骨都侯须卜当，其妻王昭君女也，尝内附。莽遣昭君兄子和亲侯王歙诱呼当至塞下，胁将诣长安，强立以为须卜善于后安公。〔师古曰：“善于者，匈奴之号也。后安公者，中国之爵。两加之。”〕始欲诱迎当，大司马严尤谏曰：“当在匈奴右部，兵不侵边，单于动静，辄语中国，此方面之大助也。于今迎当置长安槀街，〔师古曰：“槀街，蛮夷馆所在也，解在《陈汤传》。槀，音工早反。”〕一胡人耳，不如在匈奴有益。”莽不听。既得当，欲遣尤与廉丹击匈奴，皆赐姓征氏，号二征将军，当诛单于舆而立当代之。〔师古曰：“舆者，时见为单于之名。”〕出车城西横厩，未发。尤素有智略，非莽攻伐四夷，数谏不从，著古名将乐毅、白起不用之意及言边事凡三篇，奏以风谏莽。〔师古曰：“风，读曰讽。”〕及当出廷议，尤固言匈奴可且以为后，先忧山东盗贼。莽大怒，乃策尤曰：“视事四年，蛮夷猾夏不能遏绝，寇贼奸宄不能殄灭，不畏天威，不用诏命，皃佷自臧，持必不移，〔师古曰：“皃，古貌字也。貌佷，言其佷戾见于容貌也。臧，善也。自以为善，而固持其所见，不可移易。”〕怀执异心，非沮军议。〔师古曰：“沮，坏也，音材汝反。”〕未忍致于理，其上大司马武建伯印韍，〔师古曰：“韍者，印之组。”〕归故郡。”以降符伯董忠为大司马。

翼平连率田况奏郡县訾民不实，〔师古曰：“举百姓赀财，不以实数。”〕莽复三十税一。以况忠言忧国，进爵为伯，赐钱二百万。众庶皆詈之。青、徐民多弃乡里流亡，老弱死道路，壮者入贼中。

夙夜连率韩博上言：“有奇士，长丈，大十围，来至臣府，曰欲奋击胡虏。自谓巨毋霸，出于蓬莱东南，五城西北昭如海濒，〔师古曰：“昭如，海名也。濒，涯也，音频，又音宾。”〕轺车不能载，三马不能胜。即日以大车四马，建虎旗，载霸诣阙。霸卧则枕鼓，以铁箸食，此皇天所以辅新室也。愿陛下作大甲高车，贲育之衣，遣大将一人与虎贲百人迎之于道。京师门户不容者，开高大之，以视百蛮，〔晋灼曰：“视，音曰示。”〕镇安天下。”博意欲以风莽。〔晋灼曰：“讽言毋得篡盗而霸。”〕莽闻恶之，留霸在所新丰，〔师古曰：“在所，谓其见到之处。”〕更其姓曰巨母氏，谓因文母太后而霸王符也。〔师古曰：“莽字巨君，若言文母出此人，使我致霸王。”〕征博下狱，以非所宜言，弃市。

明年改元曰地皇，从三万六千岁历号也。

地皇元年正月乙未，赦天下。下书曰：“方出军行师，敢有趋讙犯法者，辄论斩，毋须时，〔师古曰：“趋讙，谓趋走而讙哗也。须，待也。”〕尽岁止。”〔师古曰：“至此岁尽而止。”〕于是春夏斩人都市，百姓震惧，道路以目。

二月壬申，日正黑。莽恶之，下书曰：“乃者日中见昧，阴薄阳，黑气为变，百姓莫不惊怪。兆域大将军王匡遣吏考问上变事者，欲蔽上之明，是以适见于天，〔师古曰：“适，音谪。谪，责也，音徒厄反。见，音胡电反。”〕以正于理，塞大异焉。”

莽见四方盗贼多，复欲厌之，〔师古曰：“厌，音一叶反。”〕又下书曰：“予之皇初祖考黄帝定天下，将兵为上将军，建华盖，立斗献，〔师古曰：“献，音牺。谓斗魁及杓末，如勺之形也。”〕内设大将，外置大司马五人，大将军二十五人，偏将军百二十五人，裨将军千二百五十人，校尉万二千五百人，司马三万七千五百人，候十一万二千五百人，当百一十二万五千人，〔晋灼曰：“当亦官名也。”师古曰：“当百，官名，百非其数。”〕士吏四十五万人，士千三百五十万人，〔晋灼曰：“自五大司马至此皆以五乘之也。”师古曰：“晋说非也。从上计之，或五或十，或两或三。”〕应协于易‘弧矢之利，以威天下’。〔师古曰：“易下系辞曰：‘弦木为弧，剡木为矢，弧矢之利，以威天下。’言所立将率，以合此意。木弓曰弧。”〕予受符命之文，稽前人，将条备焉。”〔师古曰：“稽，考也，考法于前人也。”〕于是置前后左右中大司马之位，赐诸州牧号为大将军，郡卒正、连帅、大尹为偏将军，属令长裨将军，县宰为校尉。乘传使者经历郡国，〔师古曰：“传，音张恋反。次下亦同。”〕日且十辈，仓无见谷以给，〔师古曰：“见谓见在也。”〕传车马不能足，赋取道中车马，〔师古曰：“于道中行者，即执取之，以充事也。”〕取办于民。

七月，大风毁王路堂。复下书曰：“乃壬午餔时，有列风雷雨发屋折木之变，〔师古曰：“列风，暴列之风。”〕予甚弁焉，〔师古曰：“弁，疾也。一曰弁，抚手也，言惊惧也。”〕予甚栗焉，予甚恐焉。伏念一旬，迷乃解矣。〔师古曰：“先言列风雷雨，后言迷乃解矣，盖取舜‘纳于大辘，列风雷雨不迷’以为言也。”〕昔符命文立安为新迁王，〔服虔曰：“安，莽第三子也。迁，音仙。莽改汝南新蔡曰新迁。”师古曰：“迁犹仙耳，不劳假借音。”〕临国雒阳，为统义阳王。是时予在摄假，谦不敢当，而以为公。其后金匮文至，议者皆曰：‘临国雒阳为统，谓据土中为新室统也，宜为皇太子。’自此后，临久病，虽瘳不平，朝见挈茵舆行。〔服虔曰：“有疾以执茵舆之行也。”晋灼曰：“汉仪注皇后、倢伃乘辇，余者以茵，四人举以行。岂今之板舆而铺茵乎？”师古曰：“晋说非也。此直谓坐茵褥之上，而令四人对举茵之四角，舆而行，何谓板舆乎？”〕见王路堂者，张于西厢及后阁更衣中，〔李奇曰：“张，帐也。”晋灼曰：“更衣中，谓朝贺易衣服处，室屋名也。”〕又以皇后被疾，临且去本就舍，妃妾在东永巷。〔师古曰：“言临侍疾，故去其本所居，而来就此止息，是以妃妾在东永巷也。”〕壬午，列风毁王路西厢及后阁更衣中室。昭宁堂池东南榆树大十围，东僵，击东阁，阁即东永巷之西垣也。皆破折瓦坏，发屋拔木，予甚惊焉。又候官奏月犯心前星，厥有占，予甚忧之。伏念紫阁图文，太一、黄帝皆得瑞以仙，后世裦主当登终南山。〔李奇曰：“裦主，大主也。”〕所谓新迁王者，乃太一新迁之后也。〔服虔曰：“太一、黄帝欲令安追继其后也。”〕统义阳王乃用五统以礼义登阳上迁之后也。临有兄而称太子，名不正。宣尼公曰：‘名不正，则言不顺，至于刑罚不中，民无错手足。’〔师古曰：“《论语》载孔子对子路之言。错，安置也，音千故反。莽追谥孔子为襃成宣尼公。”〕惟即位以来，阴阳未和，风雨不时，数遇枯旱蝗螟为灾，谷稼鲜耗，〔师古曰：“鲜，少也。耗，虚也。鲜，音先践反。耗，音火到反。”〕百姓苦饥，蛮夷猾夏，寇贼奸宄，人民正营，〔师古曰：“正营，惶恐不安之意也。正，音征。”〕无所错手足。深惟厥咎，在名不正焉。其立安为新迁王，临为统义阳王，几以保全二子，〔师古曰：“几，读曰兾。”〕子孙千亿，外攘四夷，内安中国焉。”

是月，杜陵便殿乘舆虎文衣废臧在室匣中者出，〔师古曰：“匣，匮也，音狎。”〕自树立外堂上，〔师古曰：“树，竖也。”〕良久乃委地。吏卒见者以闻，莽恶之，下书曰：“宝黄厮赤，〔服虔曰：“以黄为宝，自用其行气也。厮赤，厮役贱者皆衣赤，贱汉行也。”〕其令郎从官皆衣绛。”

望气为数者多言有土功象，莽又见四方盗贼多，欲视为自安能建万世之基者，〔师古曰：“视，音示。”〕乃下书曰：“予受命遭阳九之戹，百六之会，府帑空虚，百姓匮乏，宗庙未修，且祫祭于明堂太庙，夙夜永念，非敢宁息。深惟吉昌莫良于今年，予乃卜波水之北，郎池之南，惟玉食。〔刘德曰：“长安南也。”晋灼曰：“黄图波、浪，二水名也，在甘泉苑中。”师古曰：“晋说非也。黄图有西波池、郎池，皆在石城南上林中。玉食，谓龟为玉兆之文而墨食也。波，音彼皮反。”〕予又卜金水之南，明堂之西，亦惟玉食。予将亲筑焉。”于是遂营长安城南，〔师古曰：“盖所谓金水之南，明堂之西。”〕提封百顷。九月甲申，莽立载行视，〔师古曰：“立载谓立而乘车也。行，音下更反。”〕亲举筑三下。司徒王寻、大司空王邑持节，及侍中常侍执法杜林等数十人将作。〔师古曰：“将领筑作之人。”〕崔发、张邯说莽曰：“德盛者文缛，〔师古曰：“文，礼文也。缛，繁也，音辱。”〕宜崇其制度，宣视海内，〔师古曰：“视，读曰示。”〕且令万世之后无以复加也。”莽乃博征天下工匠诸图画，以望法度算，及吏民以义入钱谷助作者，骆驿道路。〔师古曰：“骆驿，言不绝。”〕坏彻城西苑中建章、承光、包阳、大台、储元宫及平乐、当路、阳禄馆，凡十余所，〔师古曰：“自建章以下至阳禄，皆上林苑中馆。”〕取其材瓦，以起九庙。是月，大雨六十余日。令民入米六百斛为郎，其郎吏增秩赐爵至附城。九庙：一曰黄帝太初祖庙，二曰帝虞始祖昭庙，三曰陈胡王统祖穆庙，四曰齐敬王世祖昭庙，五曰济北愍王王祖穆庙，凡五庙不堕云；〔师古曰：“堕，毁也，音火规反。”〕六曰济南伯王尊祢昭庙，七曰元城孺王尊祢穆庙，八曰阳平顷王戚祢昭庙，九曰新都显王戚祢穆庙。殿皆重屋。太初祖庙东西南北各四十丈，高十七丈，余庙半之。为铜薄栌，〔师古曰：“薄栌，柱上枅，即今所谓楷也。栌，音卢。”〕饰以金银琱文，〔师古曰：“琱字与彫同。”〕穷极百工之巧。带高增下，〔师古曰：“本因高地而建立之，其旁下者更增筑。”〕功费数百钜万，卒徒死者万数。

钜鹿男子马适求等谋举燕赵兵以诛莽，〔师古曰：“马适，姓也。求，名也。”〕大司空士王丹发觉以闻。莽遣三公大夫逮治党与，〔师古曰：“逮，逮捕之也。已解于上。”〕连及郡国豪杰数千人，皆诛死。封丹为辅国侯。

自莽为不顺时令，百姓怨恨，莽犹安之，又下书曰：“惟设此壹切之法以来，常安六乡巨邑之都，枹鼓稀鸣，〔师古曰：“巨，大也。枹，所以击鼓者也，音孚，其字从木。”〕盗贼衰少，百姓安土，岁以有年，此乃立权之力也。今胡虏未灭诛，蛮僰未绝焚，江湖海泽麻沸，〔师古曰：“麻沸，言如乱麻而沸涌。”〕盗贼未尽破殄，又兴奉宗庙社稷之大作，民众动摇。今复壹切行此令，尽二年止之，以全元元，救愚奸。”

是岁，罢大小钱，更行货布，长二寸五分，广一寸，直货钱二十五。货钱径一寸，重五铢，枚直一。两品并行。敢盗铸钱及偏行布货，伍人知不发举，皆没入为官奴婢。〔师古曰：“伍人，同伍之人，若今伍保者也。”〕

太傅平晏死，以予虞唐尊为太傅。尊曰：“国虚民贫，咎在奢泰。”乃身短衣小袖，乘牡马柴车，〔师古曰：“柴车即栈车。”〕藉槀，瓦器，〔师古曰：“藉槀，去蒲蒻也。瓦器，以瓦为食器。”〕又以历遗公卿。〔师古曰：“以瓦器盛食，遗公卿也。”〕出见男女不异路者，尊自下车，以象刑赭幡污染其衣。〔师古曰：“赭幡，以赭汁渍巾幡。”〕莽闻而说之，〔师古曰：“说，读曰悦。”〕下诏申敕公卿思与厥齐。〔师古曰：“令与尊同此操行也。《论语》称孔子曰：‘见贤思齐’，故莽云然。”〕封尊为平化侯。

是时，南郡张霸、江夏羊牧、王匡等起云杜绿林，号曰下江兵，〔晋灼曰：“本起江夏云杜县，后分西上，入南郡，屯蓝田，故号下江兵也。”〕众皆万余人。武功中水乡民三舍垫为池。〔师古曰：“垫，陷也，音丁念反。”〕

二年正月，以州牧位三公，刺举怠解，〔师古曰：“解，读曰懈。”〕更置牧监副，秩元士，冠法冠，行事如汉刺史。

是月，莽妻死，谥曰孝睦皇后，葬渭陵长寿园西，令永侍文母，名陵曰亿年。初莽妻以莽数杀其子，涕泣失明，莽令太子临居中养焉。莽妻旁侍者原碧，莽幸之。后临亦通焉，恐事泄，谋共杀莽。临妻愔，国师公女，〔师古曰：“愔，音一寻反。”〕能为星，语临宫中且有白衣会。临喜，以为所谋且成。后贬为统义阳王，出在外第，愈忧恐。会莽妻病困，临予书曰：“上于子孙至严，前长孙、中孙年俱三十而死。〔师古曰：“中，读曰仲。”〕今臣临复适三十，诚恐一旦不保中室，则不知死命所在！”〔李奇曰：“中室，临之母也。”晋灼曰：“长乐宫中殿也。”师古曰：“二说皆非也。中室，室中也。临自言欲于室中自保全，不可得耳。”〕莽候妻疾，见其书，大怒，疑临有恶意，不令得会丧。既葬，收原碧等考问，具服奸、谋杀状。莽欲祕之，使杀案事使者司命从事，埋狱中，家不知所在。赐临药，临不肯饮，自刺死。使侍中票骑将军同说侯林赐魂衣玺韍，〔师古曰：“说，读曰悦。”〕策书曰：“符命文立临为统义阳王，此言新室即位三万六千岁后，为临之后者乃当龙阳而起。前过听议者，以临为太子，有列风之变，辄顺符命，立为统义阳王。在此之前，自此之后，不作信顺，弗蒙厥佑，夭年陨命，呜呼哀哉！迹行赐谥，谥曰缪王。”又诏国师公：“临本不知星，事从愔起。”愔亦自杀。

是月，新迁王安病死。初，莽为侯就国时，幸侍者增秩、怀能、开明。怀能生男兴，增秩生男匡、女曅，开明生女捷，皆留新都国，以其不明故也。〔师古曰：“言侍者或与外人私通所生子女，不可分明也。”〕及安疾甚，莽自病无子，为安作奏，使上言：“兴等母虽微贱，属犹皇子，不可以弃。”章视群公，〔师古曰：“视，读曰示。以所上之章遍示之。”〕皆曰：“安友于兄弟，〔师古曰：“友，爱也。善兄弟曰友。”〕宜及春夏加封爵。”于是以王车遣使者迎兴等，封兴为功修公，匡为功建公，曅为睦修任，捷为睦逮任。孙公明公寿病死，旬月四丧焉。莽坏汉孝武、孝昭庙，分葬子孙其中。

魏成大尹李焉与卜者王况谋，况谓焉曰：“新室即位以来，民田奴婢不得卖买，数改钱货，征发烦数，军旅骚动，四夷并侵，百姓怨恨，盗贼并起，汉家当复兴。君姓李，李者征，征火也，〔师古曰：“征，音竹里反。”〕当为汉辅。”因为焉作谶书，言“文帝发忿，居地下趣军，〔师古曰：“趣，读曰促。”〕北告匈奴，南告越人。江中刘信，执敌报怨，复续古先，四年当发军。江湖有盗，自称樊王，姓为刘氏，万人成行，〔师古曰：“行，音胡郎反。”〕不受赦令，欲动秦、雒阳。十一年当相攻，太白杨光，岁星入东井，其号当行。”〔师古曰：“号谓号令也。”〕又言莽大臣吉凶，各有日期。会合十余万言。焉令吏写其书，吏亡告之。莽遣使者即捕焉，狱治皆死。

三辅盗贼麻起，〔师古曰：“言起者如乱麻也。”〕乃置捕盗都尉官，令执法谒者追击长安中，建鸣鼓攻贼幡，而使者随其后。遣太师牺仲景尚、更始将军护军王党将兵击青、徐，国师和仲曹放助郭兴击句町。转天下谷币诣西河、五原、朔方、渔阳，每一郡以百万数，欲以击匈奴。

秋，陨霜杀菽，关东大饥，蝗。

民犯铸钱，伍人相坐，没入为官奴婢。其男子槛车，儿女子步，以铁锁琅当其颈，传诣钟官，以十万数。〔师古曰：“琅当，长锁也。钟官，主铸钱之官也。”〕到者易其夫妇，〔师古曰：“改相配匹，不依其旧也。”〕愁苦死者什六七。孙喜、景尚、曹放等击贼不能克，军师放纵，百姓重困。〔师古曰：“重，音直用反。”〕

莽以王况谶言荆楚当兴，李氏为辅，欲厌之，〔师古曰：“厌，音一叶反。”〕乃拜侍中掌牧大夫李棽为大将军、杨州牧，赐名圣，〔师古曰：“改其旧名，以圣代谶。棽，音所林反。”〕使将兵奋击。

上谷储夏自请愿说瓜田仪，〔服虔曰：“储夏，人姓也。”〕莽以为中郎，使出仪。〔师古曰：“说之令自出。”〕仪文降，未出而死。〔师古曰：“上文书言降，而身未出。”〕莽求其尸葬之，为起冢、祠室，谥曰瓜宁殇男，几以招来其余，〔师古曰：“几，读曰兾。”〕然无肯降者。

闰月丙辰，大赦天下，天下大服民私服在诏书前亦释除。〔张晏曰：“莽妻本以此岁死，天下大服也。私服，自丧其亲。皆除之。”〕

郎阳成修献符命，言继立民母，又曰：“黄帝以百二十女致神仙。”莽于是遣中散大夫、谒者各四十五人分行天下，〔师古曰：“行，音下更反。”〕博采乡里所高有淑女者上名。

莽梦长乐宫铜人五枚起立，莽恶之，念铜人铭有“皇帝初兼天下”之文，即使尚方工镌灭所梦铜人膺文。〔师古曰：“镌，凿也，音子全反。”〕又感汉高庙神灵，〔师古曰：“谓梦见谴责。”〕遣虎贲武士入高庙，拔剑四面提击，〔师古曰：“提，掷也，音徒计反。”〕斧坏户牖，〔师古曰：“以斧斫坏之。”〕桃汤赭鞭鞭洒屋壁，〔师古曰：“桃汤洒之，赭鞭鞭之也。赭，赤也。”〕令轻车校尉居其中，又令中军北垒居高寝。〔师古曰：“徙北军垒之兵士于高庙寝中屯居也。”〕

或言黄帝时建华盖以登仙，莽乃造华盖九重，高八丈一尺，金瑵羽葆，〔师古曰：“瑵，读曰爪。谓盖弓头为爪形。”〕载以祕机四轮车，〔服虔曰：“盖高八丈，其杠皆有屈膝，可上下屈申也。”师古曰：“言潜为机关，不使外见，故曰祕机也。”〕驾六马，力士三百人黄衣帻，车上人击鼓，輓者皆呼“登仙”。莽出，令在前。百官窃言“此似輀车，非仙物也。”〔师古曰：“輀车，载丧车，音而。”〕

是岁，南郡秦丰众且万人。平原女子迟昭平能说经博以八投，〔服虔曰：“博奕经，以八箭投之。”〕亦聚数千人在河阻中。莽召问群臣禽贼方略，皆曰：“此天囚行尸，命在漏刻。”故左将军公孙禄征来与议，〔师古曰：“与，读曰豫。”〕禄曰：“太史令宗宣典星历，候气变，以凶为吉，乱天文，误朝廷。太傅平化侯饰虚伪以媮名位，‘贼夫人之子’。〔师古曰：“《论语》称子路使子羔为费宰，孔子曰‘贼夫人之子’，言羔未知政道，而使宰邑，所以为贼害也。故禄引此而言。”〕国师嘉信公颠倒五经，毁师法，令学士疑惑。明学男张邯、地理侯孙阳造井田，使民弃土业。牺和鲁匡设六筦，以穷工商。说符侯崔发阿谀取容，令下情不上通。宜诛此数子以慰天下！”又言：“匈奴不可攻，当与和亲。臣恐新室忧不在匈奴，而在封域之中也。”莽怒，使虎贲扶禄出。然颇采其言，左迁鲁匡为五原卒正，以百姓怨非故。六筦非匡所独造，莽厌众意而出之。〔师古曰：“厌，满也，音一艳反。”〕

初，四方皆以饥寒穷愁起为盗贼，稍稍群聚，常思岁熟得归乡里。众虽万数，亶称巨人、从事、三老、祭酒，〔师古曰：“亶，读曰但。言不为大号。”〕不敢略有城邑，转掠求食，日阕而已。〔师古曰：“阕，尽也。随日而尽也。阕，音空穴反。”〕诸长吏牧守皆自乱斗中兵而死，〔师古曰：“中，伤也。”〕贼非敢欲杀之也，而莽终不谕其故。〔师古曰：“不晓此意也。”〕是岁，大司马士按章豫州，〔师古曰：“有上章相告者，就而按治之。”〕为贼所获，贼送付县。士还，上书具言状。莽大怒，下狱以为诬罔。因下书责七公曰：“夫吏者，理也。宣德明恩，以牧养民，仁之道也。抑强督奸，〔师古曰：“督谓察视也。”〕捕诛盗贼，义之节也。今则不然。盗发不辄得，至成群党，遮略乘传宰士。〔师古曰：“传，音张恋反。”〕士得脱者，又妄自言‘我责数贼“何故为是？”〔师古曰：“数，音所具反。”〕贼曰“以贫穷故耳”。贼护出我。’今俗人议者率多若此。惟贫困饥寒，犯法为非，大者群盗，小者偷穴，不过二科，〔师古曰：“穴谓穿墙为盗也。”〕今乃结谋连党以千百数，是逆乱之大者，岂饥寒之谓邪？七公其严敕卿大夫、卒正、连率、庶尹，谨牧养善民，急捕殄盗贼。有不同心并力，疾恶黜贼，而妄曰饥寒所为，辄捕系，请其罪。”于是群下愈恐，莫敢言贼情者，亦不得擅发兵，贼由是遂不制。

唯翼平连率田况素果敢，发民年十八以上四万余人，授以库兵，与刻石为约。赤糜闻之，〔师古曰：“糜，眉也。以朱涂眉，故曰赤眉。古字通用。”〕不敢入界。况自劾奏，莽让况：〔师古曰：“让，责也。”〕“未赐虎符而擅发兵，此弄兵也，厥辠乏兴。〔师古曰：“擅发之罪，与乏军兴同科也。”〕以况自诡必禽灭贼，故且勿治。”〔师古曰：“诡，责也。自以乏为忧责。”〕后况自请出界击贼，所向皆破。莽以玺书令况领青、徐二州牧事。况上言：“盗贼始发，其原甚微，非部吏、伍人所能禽也。咎在长吏不为意，县欺其郡，郡欺朝廷，实百言十，实千言百。朝廷忽略，不辄督责，遂至延曼连州，〔师古曰：“延，音弋战反。曼与蔓同。”〕乃遣将率，多发使者，传相监趣。〔师古曰：“趣，读曰促。”〕郡县力事上官，应塞诘对，〔师古曰：“力，勤也。塞，当也。”〕共酒食，具资用，以救断斩，〔师古曰：“交惧斩死之刑也。共，读曰供。”〕不给复忧盗贼治官事。〔师古曰：“给，暇也。”〕将率又不能躬率吏士，战则为贼所破，吏气濅伤，〔师古曰：“濅，渐也。”〕徒费百姓。前幸蒙赦令，贼欲解散，或反遮击，恐入山谷转相告语，故郡县降贼，皆更惊骇，恐见诈灭，因饥馑易动，旬日之间更十余万人，此盗贼所以多之故也。今雒阳以东，米石二千。窃见诏书，欲遣太师、更始将军，二人爪牙重臣，多从人众，道上空竭，少则亡以威视远方。〔师古曰：“视，读曰示。”〕宜急选牧、尹以下，明其赏罚，收合离乡。小国无城郭者，徙其老弱置大城中，积藏谷食，并力固守。贼来攻城，则不能下，所过无食，埶不得群聚。如此，招之必降，击之则灭。今空复多出将率，郡县苦之，反甚于贼。宜尽征还乘传诸使者，以休息郡县。委任臣况以二州盗贼，必平定之。”莽畏恶况，阴为发代，遣使者赐况玺书。使者至，见况，因令代监其兵。况随使者西，到，拜为师尉大夫。况去，齐地遂败。

　　三年正月，九庙盖构成，纳神主。莽谒见，大驾乘六马，以五采毛为龙文衣，著角，长三尺。〔师古曰：“以被马上也。”〕华盖车，元戎十乘在前。因赐治庙者司徒、大司空钱各千万，侍中、中常侍以下皆封。封都匠仇延为邯淡里附城。〔师古曰：“都匠，大匠也。邯，音胡敢反。淡，音大敢反。丰盛之意。”〕

　　二月，霸桥灾，数千人以水沃救，不灭。莽恶之，下书曰：“夫三皇象春，五帝象夏，三王象秋，五伯象冬。皇王，德运也；伯者，继空续乏以成历数，故其道駮。〔师古曰：“伯皆，读曰霸。”〕惟常安御道多以所近为名。乃二月癸巳之夜，甲午之辰，火烧霸桥，从东方西行，至甲午夕，桥尽火灭。大司空行视考问，〔师古曰：“行，音下更反。”〕或云寒民舍居桥下，〔师古曰：“舍，止宿也。”〕疑以火自燎，为此灾也。〔师古曰：“燎谓炙令暖也。”〕其明旦即乙未，立春之日也。予以神明圣祖黄虞遗统受命，至于地皇四年为十五年。正以三年终冬绝灭霸駮之桥，欲以兴成新室统壹长存之道也。又戒此桥空东方之道。今东方岁荒民饥，道路不通，东岳太师亟科条，〔师古曰：“亟，急也，音己力反。”〕开东方诸仓，賑贷穷乏，以施仁道。其更名霸馆为长存馆，霸桥为长存桥。”

　　是月，赤眉杀太师牺仲景尚。关东人相食。

　　四月，遣太师王匡、更始将军廉丹东，〔师古曰：“东谓东出也。”〕祖都门外，〔师古曰：“祖道送匡、丹于都门外。”〕天大雨，霑衣止。长老叹曰：“是为泣军！”莽曰：“惟阳九之阸，与害气会，究于去年。枯旱霜蝗，饥馑荐臻，〔师古曰：“荐，读曰荐。荐，仍也。”〕百姓困乏，流离道路，于春尤甚，予甚悼之。今使东岳太师特进裦新侯开东方诸仓，賑贷穷乏。太师公所不过道，分遣大夫谒者并开诸仓，以全元元。太师公因与廉丹大使五威司命位右大司马更始将军平均侯之兖州，填抚所掌，〔师古曰：“之，往也。填，音竹刃反。”〕及青、徐故不轨盗贼未尽解散，后复屯聚者，皆清洁之，期于安兆黎矣。”〔师古曰：“黎，众也。”〕太师、更始合将锐士十余万人，所过放纵。东方为之语曰：“宁逢赤眉，不逢太师！太师尚可，更始杀我！”卒如田况之言。

　　莽又多遣大夫谒者分敎民煑草木为酪，酪不可食，重为烦费。〔师古曰：“重，音直用反。”〕莽下书曰：“惟民困乏，虽溥开诸仓以賑赡之，〔师古曰：“溥与普同。”〕犹恐未足。其且开天下山泽之防，诸能采取山泽之物而顺月令者，其恣听之，勿令出税。至地皇三十年如故，是王光上戊之六年也。〔孟康曰：“戊，土也，莽所作历名。”〕如令豪吏猾民辜而攉之，小民弗蒙，非予意也。〔师古曰：“辜攉谓独专其利，而令它人犯者得罪辜也。”〕易不云虖？‘损上益下，民说无疆。’〔师古曰：“益卦彖辞也。言损上以益下，则人皆欢悦无穷竟。”〕书云：‘言之不从，是谓不艾。’〔师古曰：“洪范之言。艾，读曰乂。乂，治也。”〕咨虖群公，可不忧哉！”〔师古曰：“咨者，叹息之言。”〕

　　是时下江兵盛，新巿朱鲔、平林陈牧等皆复聚众，攻击乡聚。莽遣司命大将军孔仁部豫州，纳言大将军严尤、秩宗大将军陈茂击荆州，各从吏士百余人，乘舩从渭入河，至华阴乃出乘传，到部募士。尤谓茂曰：“遣将不与兵符，必先请而后动，是犹紲韩卢而责之获也。”〔师古曰：“紲，系也。韩卢，古韩国之名犬也。黑色曰卢。”〕

　　夏，蝗从东方来，蜚蔽天，〔师古曰：“蜚，古飞字也。”〕至长安，入未央宫，缘殿阁。莽发吏民设购赏捕击。

　　莽以天下谷贵，欲厌之，〔师古曰：“厌，音一叶反。”〕为大仓，置卫交戟，名曰“政始掖门”。

　　流民入关者数十万人，乃置养赡官禀食之。〔师古曰：“禀，给也。食，读曰飤。”〕使者监领，与小吏共盗其禀，饥死者十七八。先是，莽使中黄门王业领长安巿买，贱取于民，民甚患之。业以省费为功，赐爵附城。莽闻城中饥馑，以问业。业曰：“皆流民也。”乃巿所卖梁飰肉羹，持入视莽，〔师古曰：“视，读曰示。”〕曰：“居民食咸如此。”莽信之。

　　冬，无盐索卢恢等举兵反城。〔师古曰：“索卢，姓也。恢，名也。反城，据城以反也。一曰，反，音幡。今语贼犹曰幡城。索，音先各反。”〕廉丹、王匡攻拔之，斩首万余级。莽遣中郎将奉玺书劳丹、匡，进爵为公，封吏士有功者十余人。

　　赤眉别校董宪等众数万人在梁郡，王匡欲进击之，廉丹以为新拔城罢劳，〔师古曰：“罢，读曰疲。”〕当且休士养威。匡不听，引兵独进，丹随之。合战成昌，〔师古曰：“成昌，地名也。”〕兵败，匡走。丹使吏持其印韍节付匡曰：“小儿可走，吾不可！”遂止，战死。校尉汝云、王隆等二十余人别斗，闻之，皆曰：“廉公已死，吾谁为生？”驰犇贼，〔师古曰：“犇，古奔字也。”〕皆战死。莽伤之，下书曰：“惟公多拥选士精兵，众郡骏马仓谷帑藏皆得自调，〔师古曰：“谓发取也，音徒钓反。”〕忽于诏策，离其威节，骑马呵噪，〔师古曰：“忽谓怠忘也。噪，群呼也，音先到反。”〕为狂刃所害，乌呼哀哉！赐谥曰果公。”

　　国将哀章谓莽曰：“皇祖考黄帝之时，中黄直为将，破杀蚩尤。今臣居中黄直之位，愿平山东。”莽遣章驰东，与太师匡并力。又遣大将军阳浚守敖仓，司徒王寻将十余万屯雒阳填南宫，〔师古曰：“填，音竹刃反。”〕大司马董忠养士习射中军北垒，大司空王邑兼三公之职。司徒寻初发长安，宿霸昌厩，〔师古曰：“霸昌观之厩也。三辅黄图曰在城外也。”〕亡其黄钺。寻士房扬素狂直，乃哭曰：“此经所谓‘丧其齐斧’者也！”〔应劭曰：“齐，利也。亡其利斧，言无以复断斩也。”师古曰：“此易巽卦上九爻辞。”〕自劾去。莽击杀扬。

　　四方盗贼往往数万人攻城邑，杀二千石以下。太师王匡等战数不利。莽知天下溃畔，事穷计迫，乃议遣风俗大夫司国宪等分行天下，〔师古曰：“行，音下更反。”〕除井田奴婢山泽六筦之禁，即位以来诏令不便于民者皆收还之。待见未发，会世祖与兄齐武王伯升、宛人李通等帅舂陵子弟数千人，〔师古曰：“世祖谓光武皇帝。”〕招致新巿平林朱鲔、陈牧等合攻拔棘阳。是时严尤、陈茂破下江兵，成丹、王常等数千人别走，入南阳界。

　　十一月，有星孛于张，东南行，五日不见。莽数召问太史令宗宣，诸术数家皆缪对，言天文安善，群贼且灭。莽差以自安。

　　四年正月，汉兵得下江王常等以为助兵，击前队大夫甄阜、属正梁丘赐，皆斩之，杀其众数万人。初，京师闻青、徐贼众数十万人，讫无文号旌旗表识，〔师古曰：“文谓文章；号谓大位号也。一曰，号谓号令也。识，读与帜同，音式志反。”〕咸怪异之。好事者窃言：“此岂如古三皇无文书号谥邪？”〔师古曰：“欲其事成，故云然也。”〕莽亦心怪，以问群臣，群臣莫对。唯严尤曰：“此不足怪也。自黄帝、汤、武行师，必待部曲旌旗号令，今此无有者，直饥寒群盗，犬羊相聚，不知为之耳。”莽大说，〔师古曰：“说，读曰悦。”〕群臣尽服。及后汉兵刘伯升起，皆称将军，攻城略地，既杀甄阜，移书称说。莽闻之忧惧。

　　汉兵乘胜遂围宛城。初，世祖族兄圣公先在平林兵中。三月辛巳朔，平林、新巿、下江兵将王常、朱鲔等共立圣公为帝，改年为更始元年，拜置百官。莽闻之愈恐。欲外视自安，〔师古曰：“视，读曰示。”〕乃染其须发，进所征天下淑女杜陵史氏女为皇后，聘黄金三万斤，车马奴婢杂帛珍宝以巨万计。莽亲迎于前殿两阶间，成同牢之礼于上西堂。备和嫔、美御、和人三，位视公；嫔人九，视卿；美人二十七，视大夫；御人八十一，视元士：凡百二十人，皆佩印韍，执弓韣。〔师古曰：“礼记月令‘仲春之月玄鸟至之日，以太牢祠于高禖，天子亲往，后妃率九嫔御，乃礼天子所御。带以弓韣，授以弓矢，于高禖之前’。韣，弓衣也。带之者，求男子之祥也，故莽依放之焉。韣，音独。”〕封皇后父諶为和平侯，拜为宁始将军，諶子二人皆侍中。是日，大风发屋折木。群臣上寿曰：“乃庚子雨水洒道，辛丑清靓无尘，〔师古曰：“靓即静字也。”〕其夕谷风迅疾，〔师古曰：“谷风即谷风。”〕从东北来。辛丑，巽之宫日也。巽为风为顺，后谊明，母道得，温和慈惠之化也。易曰：‘受兹介福，于其王母。’〔师古曰：“晋卦六二爻也。介，大也。王母，君母。”〕礼曰：‘承天之庆，万福无疆。’〔师古曰：“礼之祝词。”〕诸欲依废汉火刘，皆沃灌雪除，殄灭无余杂矣。百谷丰茂，庶草蕃殖，〔师古曰：“蕃，滋也。殖，生也。”〕元元驩喜，兆民赖福，天下幸甚！”莽日与方士涿郡昭君等于后宫考验方术，纵淫乐焉。大赦天下，然犹曰：“故汉氏舂陵侯群子刘伯升与其族人婚姻党与，妄流言惑众，悖畔天命，及手害更始将军廉丹、前队大夫甄阜、属正梁丘赐，及北狄胡虏逆舆洎南僰虏若豆、孟迁，不用此书。〔师古曰：“舆，匈奴单于名也。洎，及也。若豆、孟迁，蛮僰之名也。言伯升已下，孟迁以上，不在赦令之限也。”〕有能捕得此人者，皆封为上公，食邑万户，赐宝货五千万。”

　　又诏：“太师王匡、国将哀章、司命孔仁、兖州牧寿良、卒正王闳、杨州牧李圣亟进所部州郡兵，〔师古曰：“亟，急也。”〕凡三十万众，迫措青、徐盗贼。〔师古曰：“措，读与笮同，音庄客反。下亦放此。”〕纳言将军严尤、秩宗将军陈茂、车骑将军王巡、左队大夫王吴亟进所部州郡兵凡十万众，迫措前队丑虏。明告以生活丹青之信，〔师古曰：“生活，谓来降者不杀之也。丹青之信，言明著也。”〕复迷惑不解散，皆并力合击，殄灭之矣！大司空隆新公，宗室戚属，前以虎牙将军东指则反虏破坏，西击则逆贼靡碎，〔师古曰：“靡，散也，音武皮反。”〕此乃新室威宝之臣也。如黠贼不解散，将遣大司空将百万之师征伐劋绝之矣！”〔师古曰：“劋，截也，音子小反。”〕遣七公干士隗嚻等七十二人分下赦令晓谕云。嚻等既出，因逃亡矣。

　　四月，世祖与王常等别攻颍川，下昆阳、郾、定陵。〔师古曰：“三县之名也。郾，音一扇反。”〕莽闻之愈恐，遣大司空王邑驰传至雒阳，〔师古曰：“传，音张恋反。”〕与司徒王寻发众郡兵百万，号曰“虎牙五威兵”，平定山东。得顓封爵，政决于邑，除用征诸明兵法六十三家术者，各持图书，受器械，备军吏。倾府库以遣邑，多赍珍宝猛兽，欲视饶富，〔师古曰：“视，读曰示。”〕用怖山东。邑至雒阳，州郡各选精兵，牧守自将，定会者四十二万人，余在道不绝，车甲士马之盛，自古出师未尝有也。

　　六月，邑与司徒寻发雒阳，欲至宛，道出颍川，过昆阳。昆阳时已降汉，汉兵守之。严尤、陈茂与二公会，二公纵兵围昆阳。严尤曰：“称尊号者在宛下，宜亟进。〔师古曰：“亟，急也。”〕彼破，诸城自定矣。”邑曰：“百万之师，所过当灭，今屠此城，喋血而进，〔师古曰：“喋，音牒。”〕前歌后舞，顾不快邪！”遂围城数十重。城中请降，不许。严尤又曰：“‘归师勿遏，围城为之阙’，〔师古曰：“此兵法之言也。遏，遮也。阙，不合也。”〕可如兵法，使得逸出，以怖宛下。”邑又不听。会世祖悉发郾、定陵兵数千人来救昆阳，寻、邑易之，〔师古曰：“轻易之也。易，音亦豉反。”〕自将万余人行陈，〔师古曰：“巡行军陈也。行，音下更反。”〕敕诸营皆桉部毋得动，独迎，与汉兵战，不利。大军不敢擅相救，汉兵乘胜杀寻。昆阳中兵出并战，邑走，军乱。天风蜚瓦，〔师古曰：“蜚，古飞字。”〕雨如注水，大众崩坏号謼，〔师古曰：“謼，音火故反。”〕虎豹股栗，〔师古曰：“言战惧甚。”〕士卒犇走，各还归其郡。邑独与所将长安勇敢数千人还雒阳。关中闻之震恐，盗贼并起。

　　又闻汉兵言，莽鸩杀孝平帝。莽乃会公卿以下于王路堂，开所为平帝请命金縢之策，泣以视群臣。〔师古曰：“视，读曰示。”〕命明学男张邯称说其德及符命事，因曰：“易言：‘伏戎于莽，升其高陵，三岁不兴。’〔师古曰：“同人卦九三爻辞也。莽，平草也。言伏兵戎于草莽之中，升高陵而望，不敢前进，至于三岁不能起也。”〕‘莽’，皇帝之名。‘升’谓刘伯升。‘高陵’谓高陵侯子翟义也。言刘升、翟义为伏戎之兵于新皇帝世，犹殄灭不兴也。”群臣皆称万岁。又令东方槛车传送数人，言“刘伯升等皆行大戮”。民知其诈也。

　　先是，卫将军王涉素养道士西门君惠。君惠好天文谶记，为涉言：“星孛扫宫室，刘氏当复兴，国师公姓名是也。”涉信其言，以语大司马董忠，数俱至国师殿中庐道语星宿，〔师古曰：“庐者，宿止之处。道谓说之也。”〕国师不应。后涉特往，对歆涕泣言：“诚欲与公共安宗族，〔师古曰：“诚，实也。”〕柰何不信涉也！”歆因为言天文人事，东方必成。涉曰：“新都哀侯小被病，功显君素耆酒，〔师古曰：“耆，读曰嗜。”〕疑帝本非我家子也。〔如淳曰：“言莽母洛薄嗜酒，淫逸得莽耳，非王氏子也。设此诈欲以自别不受诛。”〕董公主中军精兵，涉领宫卫，伊休侯主殿中，如同心合谋，共劫持帝，东降南阳天子，可以全宗族；不者，俱夷灭矣！”伊休侯者，歆长子也，为侍中五官中郎将，莽素爱之。歆怨莽杀其三子，又畏大祸至，遂与涉、忠谋，欲发。歆曰：“当待太白星出，乃可。”忠以司中大赘起武侯孙伋亦主兵，复与伋谋。伋归家，颜色变，不能食。妻怪问之，语其状。妻以告弟云阳陈邯，邯欲告之。七月，伋与邯俱告，莽遣使者分召忠等。时忠方讲兵都肄，〔师古曰：“肄，习也，大习兵也。肄，音亦二反。”〕护军王咸谓忠谋久不发，恐漏泄，不如遂斩使者，勒兵入。忠不听，遂与歆、涉会省户下。莽令蹛恽责问，皆服。中黄门各拔刃将忠等送庐，忠拔剑欲自刎，侍中王望传言大司马反，黄门持剑共格杀之。省中相惊传，勒兵至郎署，皆拔刃张弩。更始将军史諶行诸署，〔师古曰：“行，音下更反。”〕告郎吏曰：“大司马有狂病，发，已诛。”皆令驰兵。〔师古曰：“驰，放也。”〕莽欲以厌凶，〔师古曰：“厌，当也，音一叶反。”〕使虎贲以斩马剑挫忠，〔师古曰：“挫，读曰剉，音千卧反。”〕盛以竹器，传曰“反虏出”。下书赦大司马官属吏士为忠所诖误，谋反未发觉者。收忠宗族，以醇醯毒药、尺白刃丛棘并一坎而埋之。刘歆、王涉皆自杀。莽以二人骨肉旧臣，恶其内溃，〔师古曰：“王涉，骨肉也。刘歆，旧臣。”〕故隐其诛。伊休侯叠又以素谨，歆讫不告，〔师古曰：“讫犹竟也。歆竟不以所谋告之。”〕但免侍中中郎将，更为中散大夫。后日殿中钩盾土山仙人掌旁有白头公青衣，〔郑氏曰：“仙人以掌承，承露盘也。”〕郎吏见者私谓之国师公。衍功侯喜素善卦，莽使筮之，曰：“忧兵火。”莽曰：“小儿安得此左道？是乃予之皇祖叔父子侨欲来迎我也。”

　　莽军师外破，大臣内畔，左右亡所信，不能复远念郡国，欲謼邑与计议。〔师古曰：“謼，音呼。”〕崔发曰：“邑素小心，今失大众而征，恐其执节引决，宜有以大慰其意。”于是莽遣发驰传谕邑：〔师古曰：“谓谕告之。传，音张恋反。”〕“我年老毋适子，〔师古曰：“适，读曰嫡。”〕欲传邑以天下。敕亡得谢，见勿复道。”邑到，以为大司马。大长秋张邯为大司徒，崔发为大司空，司中寿容苗为国师，同说侯林为卫将军。莽忧懣不能食，〔师古曰：“懣，音满，又音闷。”〕亶饮酒，啗鰒鱼。〔师古曰：“亶，音但。下亦类此。鰒，海鱼也，音雹。”〕读军书倦，因冯几寐，〔师古曰：“冯，读曰凭。”按：按：冯(馮)，于此为凴或憑之简略。馮今简化作冯。〕不复就枕矣。性好时日小数，及事迫急，亶为厌胜。遣使坏渭陵、延陵园门罘罳，曰：“毋使民复思也。”又以墨洿色其周垣。〔师古曰：“洿染之变其旧色也。洿，音一故反。”〕号将至曰“岁宿”，申水为“助将军”，右庚“刻木校尉”，前丙“燿金都尉”，又曰：“执大斧，伐枯木；流大水，灭发火。”如此属不可胜记。

　　秋，太白星流入太微，烛地如月光。

　　成纪隗崔兄弟共劫大尹李育，〔师古曰：“成纪，陇西之县。”〕以兄子隗嚻为大将军，攻杀雍州牧陈庆、安定卒正王旬，并其众，移书郡县，数莽罪恶万于桀纣。

　　是月，析人邓晔、于匡起兵南乡百余人。〔师古曰：“析，南阳之县。南乡，析县之乡名。析，音先历反。”〕时析宰将兵数千屯鄡亭，〔师古曰：“鄡，音口尧反。”〕备武关。晔、匡谓宰曰：“刘帝已立，君何不知命也！”宰请降，尽得其众。晔自称辅汉左将军，匡右将军，拔析、丹水，攻武关，都尉朱萌降。进攻右队大夫宋纲，杀之，西拔湖。〔师古曰：“湖，弘农之县也，本属京兆。”〕莽愈忧，不知所出。崔发言：“《周礼》及《春秋左氏》，国有大灾，则哭以猒之。〔师古曰：“周礼春官之属女巫氏之职曰：‘凡邦之大灾，歌哭而请。’哭者所以告哀也。《春秋左氏传》：宣十二年‘楚子围郑，旬有七日，郑人卜行成，不吉；卜临于太宫，且巷出车，吉。国人大临，守陴者皆哭。’故发引之以为言也。厌，音一叶反。”〕故易称‘先号咷后笑’。〔师古曰：“同人九五爻辞。号咷，哭也。咷，音逃。”〕宜呼嗟告天以求救。”莽自知败，乃率群臣至南郊，陈其符命本末，仰天曰：“皇天既命授臣莽，何不殄灭众贼？即令臣莽非是，愿下雷霆诛臣莽！”因搏心大哭，气尽，伏而叩头。又作告天策，自陈功劳，千余言。诸生小民会旦夕哭，为设飱粥，〔师古曰：“飱，古飡?字，音千安反。”〕甚悲哀及能诵策文者除以为郎，至五千余人。蹛恽将领之。

　　莽拜将军九人，皆以虎为号，号曰“九虎”，将北军精兵数万人东，内其妻子宫中以为质。时省中黄金万斤者为一匮，尚有六十匮，黄门、钩盾、臧府、中尚方处处各有数匮。长乐御府、中御府及都内、平准帑藏钱帛珠玉财物甚众，〔师古曰：“御府有令丞，少府之属官也，掌珍物。中御府者，皇后之府藏也。平准令丞属大司农，亦珍货所在也。”〕莽愈爱之，赐九虎士人四千钱。众重怨，〔师古曰：“重，音直用反。”〕无斗意。九虎至华阴回溪，距隘，北从河南至山。于匡持数千弩，乘堆挑战。邓晔将二万余人从阌乡南出枣街、作姑，〔师古曰：“阌，读与闻同。作姑，邪道所由也。”〕破其一部，北出九虎后击之。六虎败走。史熊、王况诣阙归死，莽使使责死者安在，皆自杀；其四虎亡。〔师古曰：“六人败走，二人诣阙自杀，四人亡。”〕三虎郭钦、陈翚、成重收散卒，保京师仓。〔师古曰：“九人之中，六人败走，三人保仓也。京师仓在华阴灌北渭口也。翚，音晖。”〕

　　邓晔开武关迎汉，丞相司直李松将二千余人至湖，与晔等共攻京师仓，未下。晔以弘农掾王宪为校尉，将数百人北度渭，入左冯翊界，降城略地。李松遣偏将军韩臣等径西至新丰，与莽波水将军战，波水走。韩臣等追奔，遂至长门宫。王宪北至频阳，所过迎降。〔师古曰：“所至之处，人皆来迎而降附也。”〕大姓栎阳申碭、下邽王大皆率众随宪。属县斄严春、〔师古曰：“属县，三辅诸县也。斄属右扶风。斄，读与邰同。其人姓严，名春。”〕茂陵董喜、蓝田王孟、槐里汝臣、盩厔王扶、阳陵严本、杜陵屠门少之属，〔师古曰：“姓屠门，名少。”〕众皆数千人，假号称汉将。

　　时李松、邓晔以为京师小小仓尚未可下，何况长安城，当须更始帝大兵到。即引军至华阴，治攻具。而长安旁兵四会城下，闻天水隗氏兵方到，皆争欲先入城，贪立大功卤掠之利。

　　莽遣使者分赦城中诸狱囚徒，皆授兵，杀豨饮其血，与誓曰：“有不为新室者，社鬼记之！”更始将军史諶将度渭桥，皆散走。諶空还。众兵发掘莽妻子父祖冢，烧其棺椁及九庙、明堂、辟雍，火照城中。或谓莽曰：“城门卒，东方人，不可信。”莽更发越骑士为卫，门置六百人，各一校尉。

　　十月戊申朔，兵从宣平城门入，民间所谓都门也。〔师古曰：“长安城东出北头第一门。”〕张邯行城门，〔师古曰：“行，音下更反。”〕逢兵见杀。王邑、王林、王巡、蹛恽等分将兵距击北阙下。汉兵贪莽封力战者七百余人。〔师古曰：“获莽当得封，故贪之而力战。”〕会日暮，官府邸第尽犇亡。二日己酉，城中少年朱弟、张鱼等恐见卤掠，趋讙并和，〔师古曰：“众群行讙而自相和也。和，音呼卧反。”〕烧作室门，斧敬法闼，〔师古曰：“敬法，殿名也。闼，小门也。谓斧斫之也。”〕謼曰：〔师古曰：“謼，音火故反。其下亦同。”〕“反虏王莽，何不出降？”火及掖廷承明，黄皇室主所居也。莽避火宣室前殿，火辄随之。宫人妇女謕謼曰：“当柰何！”时莽绀袀服，〔师古曰：“謕，古啼字也。绀，深青而扬赤色也。袀，纯也。纯为绀服也。袀，音均，又弋旬反。”〕带玺韍，持虞帝匕首。天文郎桉栻于前，〔师古曰：“栻，所以占时日。天文郎，今之用栻者也。音式。”〕日时加某，莽旋席随斗柄而坐，曰：“天生德于予，汉兵其如予何！”〔师古曰：“《论语》称孔子：‘天生德于予，桓魋其如予何？’故莽引之以为言也。”〕莽时不食，少气困矣。

　　三日庚戌，晨旦明，群臣扶掖莽，自前殿南下椒除，〔服虔曰：“邪行阁道下者也。”师古曰：“除，殿陛之道也。椒，取芬香之名也。”〕西出白虎门，和新公王揖奉车待门外。莽就车，之渐台，欲阻池水，犹抱持符命、威斗，公卿大夫、侍中、黄门郎从官尚千余人随之。王邑昼夜战，罢极，〔师古曰：“罢，读曰疲。”〕士死伤略尽，驰入宫，间关至渐台，〔师古曰：“间关犹言崎岖展转也。”〕见其子侍中睦解衣冠欲逃，邑叱之令还，父子共守莽。军人入殿中，謼曰：“反虏王莽安在？”有美人出房曰：“在渐台。”众兵追之，围数百重。台上亦弓弩与相射，稍稍落去。矢尽，无以复射，短兵接。王邑父子、蹛恽、王巡战死，莽入室。下餔时，众兵上台，王揖、赵博、苗、唐尊、王盛、中常侍王参等皆死台上。商人杜吴杀莽，取其绶。校尉东海公宾就，故大行治礼，〔师古曰：“公宾，姓也。就，名也。以先经治礼，故识天子绶也。”〕见吴问绶主所在。曰：“室中西北陬闲。”〔师古曰：“陬，隅也，音子侯反，又音邹。”〕就识，斩莽首。军人分裂莽身，支节肌骨脔分，争相杀者数十人。〔师古曰：“《三辅旧事》云，脔，切千段也。”〕公宾就持莽首诣王宪。宪自称汉大将军，城中兵数十万皆属焉，舍东宫，〔师古曰：“舍，止宿也。”〕妻莽后宫，乘其车服。

　　六日癸丑，李松、邓晔入长安，将军赵萌、申屠建亦至，以王宪得玺绶不辄上，多挟宫女，建天子鼓旗，收斩之。传莽首诣更始，县宛市，百姓共提击之，〔师古曰：“提，掷也，音徒计反。”〕或切食其舌。

　　莽杨州牧李圣、司命孔仁兵败山东，圣格死，仁将其众降，已而叹曰：“吾闻食人食者死其事。”拔剑自刺死。及曹部监杜普、陈定大尹沈意、九江连率贾萌皆守郡不降，为汉兵所诛。赏都大尹王钦及郭钦守京师仓，闻莽死，乃降，更始义之，皆封为侯。太师王匡、国将哀章降雒阳，传诣宛，斩之。严尤、陈茂败昆阳下，走至沛郡谯，自称汉将，召会吏民。尤为称说王莽篡位天时所亡圣汉复兴状，茂伏而涕泣。闻故汉钟武侯刘圣聚众汝南称尊号，尤、茂降之。以尤为大司马，茂为丞相。十余日败，尤、茂并死。郡县皆举城降，天下悉归汉。

　　初，申屠建尝事崔发为诗，〔师古曰：“就发学诗。”〕建至，发降之。后复称说，〔师古曰：“妄言符命，不顺汉。”〕建令丞相刘赐斩发以徇。史諶、王延、王林、王吴、赵闳亦降，复见杀。初，诸假号兵人人望封侯。申屠建既斩王宪，又扬言三辅黠共杀其主。吏民惶恐，属县屯聚，建等不能下，驰白更始。

　　二年二月，更始到长安，下诏大赦，非王莽子，他皆除其罪，故王氏宗族得全。三辅悉平，更始都长安，居长乐宫。府臧完具，独未央宫烧攻莽三日，死则案堵复故。更始至，岁余政敎不行。明年夏，赤眉樊崇等众数十万人入关，立刘盆子，称尊号，攻更始，更始降之。赤眉遂烧长安宫室市里，害更始。民饥饿相食，死者数十万，长安为虚，〔师古曰：“虚，读曰墟。”〕城中无人行。宗庙园陵皆发掘，唯霸陵、杜陵完。六月，世祖即位，然后宗庙社稷复立，天下艾安。〔师古曰：“艾，读曰乂。”〕

　　赞曰：王莽始起外戚，折节力行，以要名誉，宗族称孝，师友归仁。及其居位辅政，成、哀之际，勤劳国家，直道而行，动见称述。岂所谓“在家必闻，在国必闻”，“色取仁而行违”者邪？〔师古曰：“《论语》载孔子对子张之言也。不仁之人假仁者之色，而所行则违之。朋党比周，故能在家在国皆有名誉。故赞引之。”〕莽既不仁而有佞邪之材，又乘四父历世之权，遭汉中微，国统三绝，而太后寿考为之宗主，故得肆其奸慝，〔师古曰：“肆，放也，极也。”〕以成篡盗之祸。推是言之，亦天时，非人力之致矣。及其窃位南面，处非所据，颠覆之埶险于桀纣，而莽晏然自以黄、虞复出也。乃始恣睢，〔师古曰：“睢，音呼季反。”〕奋其威诈，滔天虐民，穷凶极恶，〔师古曰：“滔，漫也。”〕毒流诸夏，乱延蛮貉，犹未足逞其欲焉。是以四海之内，嚻然丧其乐生之心，〔师古曰：“嚻然，众口愁貌也。音五高反。”〕中外愤怨，远近俱发，城池不守，支体分裂，遂令天下城邑为虚，〔师古曰：“虚，读曰墟。”〕丘垅发掘，害遍生民，辜及朽骨，自书传所载乱臣贼子无道之人，考其祸败，未有如莽之甚者也。昔秦燔诗书以立私议，莽诵六艺以文奸言，〔师古曰：“以六经之事文饰奸言。”〕同归殊涂，俱用灭亡，皆炕龙绝气，非命之运，〔服虔曰：“易曰‘亢龙有悔’，谓无德而居高位也。”苏林曰：“非命，非天命之命也。”〕紫色蛙声，余分闰位，〔应劭曰：“紫，间色；蛙，邪音也。”服虔曰：“言莽不得正王之命，如岁月之余分为闰也。”师古曰：“蛙者，乐之淫声，非正曲也。近之学者，便谓蛙之鸣，已失其义。又欲改此赞蛙声为蝇声，引诗‘匪鸡则鸣，苍蝇之声’，尤穿凿矣。”〕圣王之驱除云尔！〔苏林曰：“圣王，光武也。为光武驱除也。”师古曰：“言驱逐蠲除，以待圣人也。”〕