百官公卿表
http://www.ziyexing.com/files-5/hanshu/hanshu_22.htm
　　〔师古曰：“汉制，三公号称万石，其俸月各三百五十斛谷。其称中二千石者月各百八十斛，二千石者百二十斛，比二千石者百斛，千石者九十斛，比千石者八十斛，六百石者七十斛，比六百石者六十斛，四百石者五十斛，比四百石者四十五斛，三百石者四十斛，比三百石者三十七斛，二百石者三十斛，比二百石者二十七斛，一百石者十六斛。”］
 　　
　　相国、丞相，〔应劭曰：“丞者，承也。相者，助也。”〕皆秦官，金印紫绶，掌丞天子助理万机。秦有左右，〔荀悦曰：“秦本次国，命卿二人，是以置左右丞相，无三公官。”〕高帝即位，置一丞相，十一年更名相国，绿绶。孝惠、高后置左右丞相，文帝一年复置一丞相。有两长史，秩千石。哀帝元寿二年更名大司徒。武帝元狩五年初置司直，秩比二千石，掌佐丞相举不法。

　　太尉，秦官，〔应劭曰：“自上安下曰尉，武官悉以为称。”〕金印紫绶，掌武事。武帝建元二年省。元狩四年初置大司马，〔应劭曰：“司马，主武也，诸武官亦以为号。”〕以冠将军之号。〔师古曰：“冠者，加于其上共为一官也。”〕宣帝地节三年置大司马，不冠将军，亦无印绶官属。成帝绥和元年初赐大司马金印紫绶，置官属，禄比丞相，去将军。哀帝建平二年复去大司马印绶、官属，冠将军如故。元寿二年复赐大司马印绶，置官属，去将军，位在司徒上。有长史，秩千石。

　　御史大夫，秦官，〔应劭曰：“侍御史之率，故称大夫云。”臣瓒曰：“《茂陵书》：御史大夫秩中二千石。”〕位上卿，银印青绶，掌副丞相。有两丞，秩千石。一曰中丞，在殿中兰台，掌图籍祕书，外督部刺史，内领侍御史员十五人，受公卿奏事，举劾按章。成帝绥和元年更名大司空，禄比丞相，置长史如中丞，官职如故。哀帝建平二年复为御史大夫，元寿二年复为大司空，御史中丞更名御史长史。侍御史有绣衣直指，〔服虔曰：“指事而行，无阿私也。”师古曰：“衣以绣者，尊宠之也。”〕出讨奸猾，治大狱，武帝所制，不常置。

　　太傅，古官，高后元年初置，金印紫绶。后省，八年复置。后省，哀帝元寿二年复置。位在三公上。

　　太师、太保，皆古官，平帝元始元年皆初置，金印紫绶。太师位在太傅上，太保次太傅。

　　前后左右将军，皆周末官，秦因之，位上卿，金印紫绶。汉不常置，或有前后，或有左右，皆掌兵及四夷。有长史，秩千石。

　　奉常，秦官，掌宗庙礼仪，有丞。景帝中六年更名太常。〔应劭曰：“常，典也，掌典三礼也。”师古曰：“太常，王者旌旗也，画日月焉，王有大事则建以行，礼官主奉持之，故曰奉常也。后改曰太常，尊大之义也。”〕属官有太乐、太祝、太宰、太史、太卜、太医六令丞，又均官、都水两长丞，〔服虔曰：“均官，主山陵上槀输入之官也。”如淳曰：“律，都水治渠隄水门。《三辅黄图》云三辅皆有都水也。”〕又诸庙寝园食官令长丞，有廱太宰、太祝令丞，〔文颖曰：“廱，主熟食官。”如淳曰：“五畤在廱，故特置太宰以下诸官。”师古曰：“如说是也。雍，右扶风之县也。太宰即是具食之官，不当复置饔人也。”〕五畤各一尉。又博士及诸陵县皆属焉。景帝中六年更名太祝为祠祀，武帝太初元年更曰庙祀，初置太卜。

　　博士，秦官，掌通古今，秩比六百石，员多至数十人。武帝建元五年初置五经博士，宣帝黄龙元年稍增员十二人。元帝永光元年分诸陵邑属三辅。王莽改太常曰秩宗。

　　郎中令，秦官，〔臣瓒曰：“主郎内诸官，故曰郎中令。”〕掌宫殿掖门户，有丞。武帝太初元年更名光禄勋。〔应劭曰：“光者，明也。禄者，爵也。勋，功也。”如淳曰：“胡公曰勋之言阍也。阍者，古主门官也。光禄主宫门。”师古曰：“应说是也。”〕属官有大夫、郎、谒者，皆秦官。又期门、羽林皆属焉。〔服虔曰：“与期门下以微行，后遂以名官。”师古曰：“羽林，亦宿卫之官，言其如羽之疾，如林之多也。一说羽所以为王者羽翼也。”〕大夫掌论议，有太中大夫、中大夫、谏大夫，皆无员，多至数十人。武帝元狩五年初置谏大夫，秩比八百石，太初元年更名中大夫为光禄大夫，秩比二千石，太中大夫秩比千石如故。郎掌守门户，出充车骑，有议郎、中郎、侍郎、郎中，皆无员，多至千人。议郎、中郎秩比六百石，侍郎比四百石，郎中比三百石。中郎有五官、左、右三将，秩皆比二千石。郎中有车、户、骑三将，〔如淳曰：“主车曰车郎，主户卫曰户郎。《汉仪注》：郎中令主郎中，左右车将主左右车郎，左右户将主左右户郎也。”〕秩皆比千石。谒者掌宾赞受事，员七十人，秩比六百石，有仆射，〔应劭曰：“谒，请也，白也。仆，主也。”〕秩比千石。期门掌执兵送从，武帝建元三年初置，比郎，无员，多至千人，有仆射，秩比千石。平帝元始元年更名虎贲郎，〔师古曰：“贲，读与奔同，言如猛兽之奔。”〕置中郎将，秩比二千石。羽林掌送从，次期门，武帝太初元年初置，名曰建章营骑，后更名羽林骑。又取从军死事之子孙养羽林，官敎以五兵，号曰羽林孤儿。〔师古曰：“五兵谓弓矢、殳、矛、戈、戟也。”〕羽林有令丞。宣帝令中郎将、骑都尉监羽林，秩比二千石。仆射，秦官，自侍中、尚书、博士、郎皆有。古者重武官，有主射以督课之，军屯吏、驺、宰、永巷宫人皆有，取其领事之号。〔孟康曰：“皆有仆射，随所领之事以为号也。若军屯吏则曰军屯仆射，永巷则曰永巷仆射。”〕

　　卫尉，秦官，掌宫门卫屯兵，〔师古曰：“《汉旧仪》云：卫尉寺在宫内。胡广云主宫阙之门内卫士，于周垣下为区庐。区庐者，若今之仗宿屋矣。”〕有丞。景帝初更名中大夫令，后元年复为卫尉。属官有公车司马、卫士、旅贲三令丞。〔师古曰：“《汉官仪》云：公车司马掌殿司马门，夜徼宫中，天下上事及阙下凡所征召皆总领之，令秩六百石。旅，众也。贲与奔同，言为奔走之任也。”〕卫士三丞。又诸屯卫候、司马二十二官皆属焉。长乐、建章、甘泉卫尉皆掌其宫，〔师古曰：“各随所掌之宫以名官。”〕职略同，不常置。

　　太仆，秦官，〔应劭曰：“周穆王所置也，盖大御众仆之长，中大夫也。”〕掌舆马，有两丞。属官有大厩、未央、家马三令，各五丞一尉。〔师古曰：“家马者，主供天子私用，非大祀戎事军国所须，故谓之家马也。”〕又车府、路軨、骑马、骏马四令丞；〔伏俨曰：“主乘舆路车，又主凡小车。軨，今之小马车曲舆也。”师古曰：“軨，音零。”〕又龙马、闲驹、橐泉、騊駼、承华五监长丞；〔如淳曰：“橐泉厩在橐泉宫下。騊駼，野马也。”师古曰：“闲，阑，养马之所也，故曰闲驹。騊駼出北海中，其状如马，非野马也。騊，音徒高反。駼，音涂。”〕又边郡六牧师菀令，各三丞；〔师古曰：“《汉官仪》云：牧师诸菀三十六所，分置北边、西边，分养马三十万头。”〕又牧橐、昆蹏令丞〔应劭曰：“橐，橐佗。昆蹏，好马名也。蹏，音啼。”如淳曰：“尔雅曰‘昆蹏研，善升甗’者也，因以为厩名。”师古曰：“牧橐，言牧养橐佗也。昆，兽名也。蹏研者，谓其蹄下平也。善升甗者，谓山形如甑，而能升之也。蹏即古蹄字耳。研，音五见反。甗，音言，又音牛偃反。”〕皆属焉。中太仆掌皇太后舆马，不常置也。武帝太初元年更名家马为挏马，〔应劭曰：“主乳马，取其汁挏治之，味酢可饮，因以名官也。”如淳曰：“主乳马，以韦革为夹兜，受数斗，盛马乳，挏取其上肥，因名曰挏马。《礼乐志》：丞相孔光奏省乐官七十二人，给大官挏马酒。今梁州亦名马酪为马酒。”晋灼曰：“挏，音挺挏之挏。”师古曰：“晋，音是也。挏，音徒孔反。”〕初置路軨。

　　廷尉，秦官，〔应劭曰：“听狱必质诸朝廷，与众共之，兵狱同制，故称廷尉。”师古曰：“廷，平也。治狱贵平，故以为号。”〕掌刑辟，有正、左右监，秩皆千石。景帝中六年更名大理，武帝建元四年复为廷尉。宣帝地节三年初置左右平，秩皆六百石。哀帝元寿二年复为大理。王莽改曰作士。

　　典客，秦官，掌诸归义蛮夷，有丞。景帝中六年更名大行令，武帝太初元年更名大鸿胪。〔应劭曰：“郊庙行礼赞九宾，鸿声胪传之也。”〕属官有行人、译官、别火三令丞〔如淳曰：“《汉仪注》：别火，狱令官，主治改火之事。”〕及郡邸长丞。〔师古曰：“主诸郡之邸在京师者也。”〕武帝太初元年更名行人为大行令，初置别火。王莽改大鸿胪曰典乐。初，置郡国邸属少府，中属中尉，后属大鸿胪。

　　宗正，秦官，〔应劭曰：“周成王之时彤伯入为宗正也。”师古曰：“彤伯为宗伯，不谓之宗正。”〕掌亲属，有丞。平帝元始四年更名宗伯。属官有都司空令丞，〔如淳曰：“律，司空主水及罪人。贾谊曰‘输之司空，编之徒官’。”〕内官长丞。〔师古曰：“律历志主分寸尺丈也。”〕又诸公主家令、门尉皆属焉。王莽并其官于秩宗。初，内官属少府，中属主爵，后属宗正。

　　治粟内史，秦官，掌谷货，有两丞。景帝后元年更名大农令，武帝太初元年更名大司农。属官有太仓、均输、平准、都内、籍田五令丞，〔孟康曰：“均输，谓诸当所有输于官者，皆令输其地土所饶，平其所在时贾，官更于佗处卖之，输者既便，而官有利也。”〕斡官、铁市两长丞。〔如淳曰：“斡，音筦，或作干。斡，主也，主均输之事，所谓斡盐铁而榷酒酤也。”晋灼曰：“此竹箭干之官长也。均输自有令。”师古曰：“如说近是也。纵作干读，当以干持财货之事耳，非谓箭干也。”〕又郡国诸仓农监、都水六十五官长丞皆属焉。騪粟都尉，〔服虔曰：“騪，音搜狩之搜。搜，索也。”〕武帝军官，不常置。王莽改大司农曰羲和，后更为纳言。初，斡官属少府，中属主爵，后属大司农。

　　少府，秦官，掌山海池泽之税，以给共养，〔应劭曰：“名曰禁钱，以给私养，自别为藏。少者，小也，故称少府。”师古曰：“大司农供军国之用，少府以养天子也。共，音居用反。养，音弋亮反。”〕有六丞。属官有尚书、符节、太医、太官、汤官、导官、乐府、若卢、考工室、左弋、居室、甘泉居室、左右司空、东织、西织、东园匠十二官令丞，〔服虔曰：“若卢，诏狱也。”邓展曰：“旧洛阳两狱，一名若卢，主受亲戚妇女。”如淳曰：“若卢，官名也，藏兵器。品令曰若卢郎中二十人，主弩射。《汉仪注》：有若卢狱令，主治库兵将相大臣。”臣瓒曰：“冬官为考工，主作器械也。”师古曰：“太官主膳食，汤官主饼饵，导官主择米。若卢，如说是也。左弋，地名。东园匠，主作陵内器物者也。”〕又胞人、都水、均官三长丞，〔师古曰：“胞人，主掌宰割者也。胞与庖同。”〕又上林中十池监，〔师古曰：“《三辅黄图》云上林中池上籞五所，而此云十池监，未详其数。”〕又中书谒者、黄门、钩盾、尚方、御府、永巷、内者、宦者七官令丞。〔师古曰：“钩盾主近苑囿，尚方主作禁器物，御府主天子衣服也。”〕诸仆射、署长、中黄门皆属焉。〔师古曰：“中黄门，奄人居禁中在黄门之内给事者也。”〕武帝太初元年更名考工室为考工，左弋为佽飞，居室为保宫，甘泉居室为昆台，永巷为掖廷。佽飞掌弋射，有九丞两尉，太官七丞，昆台五丞，乐府三丞，掖廷八丞，宦者七丞，钩盾五丞两尉。成帝建始四年更名中书谒者令为中谒者令，初置尚书，员五人，有四丞。河平元年省东织，更名西织为织室。绥和二年，哀帝省乐府。王莽改少府曰共工。

　　中尉，秦官，掌徼循京师，〔如淳曰：“所谓游徼，徼循禁备盗贼也。”师古曰：“徼谓遮绕也。徼音工钓反。”〕有两丞、候、司马、千人。〔师古曰：“候及司马及千人皆官名也。属国都尉云有丞、候、千人。西域都护云司马、候、千人各二人。凡此千人，皆官名也。”〕武帝太初元年更名执金吾。〔应劭曰：“吾者，御也，掌执金革以御非常。”师古曰：“金吾，鸟名也，主辟不祥。天子出行，职主先导，以御非常，故执此鸟之象，因以名官。”〕属官有中垒、寺互、武库、都船四令丞。〔如淳曰：“《汉仪注》：有寺互。都船狱令，治水官也。”〕都船、武库有三丞，中垒两尉。又式道左右中候、候丞及左右京辅都尉、尉丞兵卒皆属焉。〔应劭曰：“式道凡三候，车驾出还，式道候持麾至宫门，门乃开。”师古曰：“式，表也。”〕初，寺互属少府，中属主爵，后属中尉。

　　自太常至执金吾，秩皆中二千石，丞皆千石。

　　太子太傅、少傅，古官。属官有太子门大夫、〔应劭曰：“员五人，秩六百石。”〕庶子、〔应劭曰：“员五人，秩六百石。”〕先马、〔张晏曰：“先马，员十六人，秩比谒者。”如淳曰：“前驱也。国语曰句践亲为夫差先马。先或作洗也。”〕舍人。

　　将作少府，秦官，掌治宫室，有两丞、左右中候。景帝中六年更名将作大匠。属官有石库、东园主章、左右前后中校七令丞，〔如淳曰：“章谓大材也。旧将作大匠主材吏名章曹掾。”师古曰：“今所谓木钟者，盖章声之转耳。东园主章掌大材，以供东园大匠也。”〕又主章长丞。〔师古曰：“掌凡大木也。”〕武帝太初元年更名东园主章为木工。成帝阳朔三年省中候及左右前后中校五丞。

　　詹事，秦官，〔应劭曰：“詹，省也，给也。”臣瓒曰：“《茂陵书》：詹事秩真二千石。”〕掌皇后、太子家，有丞。〔师古曰：“皇后、太子各置詹事，随其所在以名官。”〕属官有太子率更、家令丞，仆、中盾、卫率、厨厩长丞，〔张晏曰：“太子称家，故曰家令。”臣瓒曰：“《茂陵中书》太子家令秩八百石。”应劭曰：“中盾主周卫徼道，秩四百石。”如淳曰：“《汉仪注》：卫率主门卫，秩千石。”师古曰：“掌知漏刻，故曰率更。自此以上，太子之官也。更，音工衡反。”〕又中长秋、私府、永巷、仓、厩、祠祀、食官令长丞。诸宦官皆属焉。〔师古曰：“自此以上，皆皇后之官。”〕成帝鸿嘉三年省詹事官，并属大长秋。〔师古曰：“省皇后詹事，总属长秋也。”〕长信詹事掌皇太后宫，景帝中六年更名长信少府，〔张晏曰：“以太后所居宫为名也。居长信宫则曰长信少府，居长乐宫则曰长乐少府也。”〕平帝元始四年更名长乐少府。

　　将行，秦官，〔应劭曰：“皇后卿也。”〕景帝中六年更名大长秋，〔师古曰：“秋者收成之时，长者恒久之义，故以为皇后官名。”〕或用中人，或用士人。〔师古曰：“中人，奄人也。”〕

　　典属国，秦官，掌蛮夷降者。武帝元狩三年昆邪王降，〔师古曰：“昆，音下门反。”〕复增属国，置都尉、丞、候、千人。属官，九译令。成帝河平元年省并大鸿胪。

　　水衡都尉，〔应劭曰：“古山林之官曰衡。掌诸池苑，故称水衡。”张晏曰：“主都水及上林苑，故曰水衡。主诸官，故曰都。有卒徒武事，故曰尉。”师古曰：“衡，平也，主平其税入。”〕武帝元鼎二年初置，掌上林苑，有五丞。属官有上林、均输、御羞、禁圃、辑濯、钟官、技巧、六厩、辩铜九官令丞。〔如淳曰：“御羞，地名也，在蓝田，其土肥沃，多出御物可进者，扬雄传谓之御宿。《三辅黄图》：御羞、宜春皆苑名也。辑濯，船官也。钟官，主铸钱官也。辩铜，主分别铜之种类也。”师古曰：“御宿，则今长安城南御宿川也，不在蓝田。羞、宿声相近，故或云御羞，或云御宿耳。羞者，珍羞所出；宿者，止宿之义。辑，读与楫同，音集；濯，音直孝反：皆所以行船也。《汉旧仪》云：天子六厩，未央、承华、騊駼、骑马、辂軨、大厩也，马皆万匹。据此表，大仆属官以有大厩、未央、辂軨、骑马、騊駼、承华，而水衡又云六厩技巧官，是则技巧之徒供六厩者，其官别属水衡也。”〕又衡官、水司空、都水、农仓，又甘泉上林、都水七官长丞皆属焉。上林有八丞十二尉，均输四丞，御羞两丞，都水三丞，禁圃两尉，甘泉上林四丞。成帝建始二年省技巧、六厩官。王莽改水衡都尉曰予虞。初，御羞、上林、衡官及铸钱皆属少府。

　　内史，周官，秦因之，掌治京师。景帝二年分置左内史。〔师古曰：“《地理志》云：武帝建元六年置左右内史，而此表云景帝二年分置，表志不同。又据史记，知志误矣。”〕右内史武帝太初元年更名京兆尹，〔张晏曰：“地绝高曰京。左传曰‘莫之与京’。十亿曰兆。尹，正也。”师古曰：“京，大也。兆者，众数。言大众所在，故云京兆也。”〕属官有长安市、厨两令丞，又都水、铁官两长丞。左内史更名左冯翊，〔张晏曰：“冯，辅也。翊，佐也。”〕属官有廪牺令丞尉。〔师古曰：“廪主藏谷，牺主养牲，皆所以供祭祀也。”〕又左都水、铁官、云垒、长安四市四长丞皆属焉。

　　主爵中尉，秦官，掌列侯。景帝中六年更名都尉，武帝太初元年更名右扶风，〔张晏曰：“扶，助也。风，化也。”〕治内史右地。属官有掌畜令丞。〔如淳曰：“《尹翁归传》曰‘豪强有论罪，输掌畜官，使斫莝’。东方朔曰‘益为右扶风’，畜牧之所在也。”〕又有都水、铁官、厩、廱厨四长丞皆属焉。〔如淳曰：“五畤在廱，故有厨。”〕与左冯翊、京兆尹是为三辅，〔服虔曰：“皆治在长安城中。”师古曰：“《三辅黄图》云京兆在尚冠前街东入，故中尉府，冯翊在太上皇庙西入，右扶风在夕阴街北入，故主爵府。长安以东为京兆，长陵以北为左冯翊，渭城以西为右扶风也。”〕皆有两丞。列侯更属大鸿胪。元鼎四年更置三辅都尉、都尉丞各一人。

　　自太子太傅至右扶风，皆秩二千石，丞六百石。

　　护军都尉，秦官，武帝元狩四年属大司马，成帝绥和元年居大司马府比司直，哀帝元寿元年更名司寇，平帝元始元年更名护军。

　　司隷校尉，周官，〔师古曰：“以掌徒隷而巡察，故云司隷。”〕武帝征和四年初置。持节，从中都官徒千二百人，〔师古曰：“中都官，京师诸官府也。”〕捕巫蛊，督大奸猾。〔师古曰：“督谓察视也。”〕后罢其兵。察三辅、三河、弘农。元帝初元四年去节。成帝元延四年省。绥和二年，哀帝复置，但为司隷，冠进贤冠，属大司空，比司直。

　　城门校尉掌京师城门屯兵，有司马、〔师古曰：“八屯各有司马也。”〕十二城门候。〔师古曰：“门各有候，萧望之署小苑东门候，亦其比也。”〕中垒校尉掌北军垒门内，外掌西域。〔师古曰：“掌北军垒门之内，而又外掌西域。”〕屯骑校尉掌骑士。步兵校尉掌上林苑门屯兵。越骑校尉掌越骑。〔如淳曰：“越人内附，以为骑也。”晋灼曰：“取其材力超越也。”师古曰：“宣纪言佽飞射士、胡越骑，又此有胡骑校尉。如说是。”〕长水校尉掌长水宣曲胡骑。〔师古曰：“长水，胡名也。宣曲，观名，胡骑之屯于宣曲者。”〕又有胡骑校尉，掌池阳胡骑，不常置。〔师古曰：“胡骑之屯池阳者也。”〕射声校尉掌待诏射声士。〔服虔曰：“工射者也。冥冥中闻声则中之，因以名也。”应劭曰：“须诏所命而射，故曰待诏射也。”〕虎贲校尉掌轻车。凡八校尉，皆武帝初置，有丞、司马。〔师古曰：“自中垒以下凡八校尉。城门不在此数中。”〕

　　自司隷至虎贲校尉，秩皆二千石。西域都护加官，宣帝地节二年初置，以骑都尉、谏大夫使护西域三十六国，有副校尉，秩比二千石，丞一人，司马、候、千人各二人。戊己校尉，元帝初元元年置，〔师古曰：“甲乙丙丁庚辛壬癸皆有正位，唯戊己寄治耳。今所置校尉亦无常居，故取戊己为名也。有戊校尉，有己校尉。一说戊己居中，镇覆四方，今所置校尉亦处西域之中抚诸国也。”〕有丞、司马各一人，候五人，秩比六百石。

　　奉军都尉掌御乘舆车，駙马都尉掌駙马，〔师古曰：“駙，副马也。非正驾车，皆为副马。一曰駙，近也，疾也。”〕皆武帝初置，秩比二千石。侍中、左右曹、诸吏、散骑、中常侍，皆加官，〔应劭曰：“入侍天子，故曰侍中。”晋灼曰：“《汉仪注》诸吏、给事中日上朝谒，平尚书奏事，分为左右曹。魏文帝合散骑、中常侍为散骑常侍也。”〕所加或列侯、将军、卿大夫、将、都尉、尚书、太医、太官令至郎中，亡员，〔如淳曰：“将谓郎将以下也。自列侯下至郎中，皆得有散骑及中常侍加官。是时散骑及常侍各自一官，亡员也。”〕多至数十人。侍中、中常侍得入禁中，诸曹受尚书事，诸吏得举法，散骑骑并乘舆车。〔师古曰：“并，音步浪反。骑而散从，无常职也。”〕给事中亦加官，〔师古曰：“《汉官解诂》云：掌侍从左右，无员，常侍中。”〕所加或大夫、博士、议郎，掌顾问应对，位次中常侍。中黄门有给事黄门，位从将大夫。皆秦制。

　　爵：一级曰公士，〔师古曰：“言有爵命，异于士卒，故称公士也。”〕二上造，〔师古曰：“造，成也，言有成命于上也。”〕三簪袅，〔师古曰：“以组带马曰袅。簪袅者，言饰此马也。袅，音乃了反。”〕四不更，〔师古曰：“言不豫更卒之事也。更，音工衡反。”〕五大夫，〔师古曰：“列位从大夫。”〕六官大夫，七公大夫，〔师古曰：“加官、公者，示稍尊也。”〕八公乘，〔师古曰：“言其得乘公家之车也。”〕九五大夫，〔师古曰：“大夫之尊也。”〕十左庶长，十一右庶长，〔师古曰：“庶长，言为众列之长也。”〕十二左更，十三中更，十四右更，〔师古曰：“更言主领更卒，部其役使也。更，音工衡反。”〕十五少上造，十六大上造，〔师古曰：“言皆主上造之士也。”〕十七驷车庶长，〔师古曰：“言乘驷马之车而为众长也。”〕十八大庶长，〔师古曰：“又更尊也。”〕十九关内侯，〔师古曰：“言有侯号而居京畿，无国邑。”〕二十彻侯。〔师古曰：“言其爵位上通于天子。”〕皆秦制，以赏功劳。彻侯金印紫绶，避武帝讳，曰通侯，或曰列侯，改所食国令长名相，又有家丞、门大夫、庶子。

　　诸侯王，高帝初置，〔师古曰：“蔡邕云：汉制皇子封为王，其实诸侯也。周末诸侯或称王，汉天子自以皇帝为称，故以王号加之，总名诸侯王也。”〕金玺盭绶，〔如淳曰：“盭，音戾。盭，绿也，以绿为质。”晋灼曰：“盭，草名也，出琅邪平昌县，似艾，可染绿，因以为绶名也。”师古曰：“晋说是也。玺之言信也。古者印玺通名，今则尊卑有别。《汉旧仪》云诸侯王黄金玺，橐佗钮，文曰玺，谓刻云某王之玺。”〕掌治其国。有太傅辅王，内史治国民，中尉掌武职，丞相统众官，群卿大夫都官如汉朝。景帝中五年令诸侯王不得复治国，天子为置吏，改丞相曰相，省御史大夫、廷尉、少府、宗正、博士官，大夫、谒者、郎诸官长丞皆损其员。武帝改汉内史为京兆尹，中尉为执金吾，郎中令为光禄勋，故王国如故。损其郎中令，秩千石；改太仆曰仆，秩亦千石。成帝绥和元年省内史，更令相治民，如郡太守，中尉如郡都尉。

　　监御史，秦官，掌监郡。汉省，丞相遣史分刺州，不常置。武帝元封五年初置部刺史，掌奉诏条察州，〔师古曰：“《汉官典职仪》云：刺史班宣，周行郡国，省察治状，黜陟能否，断治冤狱，以六条问事，非条所问，即不省。一条，强宗豪右田宅踰制，以强凌弱，以众暴寡。二条，二千石不奉诏书遵承典制，倍公向私，旁诏守利，侵渔百姓，聚敛为奸。三条，二千石不恤疑狱，风厉杀人，怒则任刑，喜则淫赏，烦扰刻暴，剥截黎元，为百姓所疾，山崩石裂，祅祥讹言。四条，二千石选署不平，苟阿所爱，蔽贤宠顽。五条，二千石子弟恃怙荣势，请讬所监。六条，二千石违公下比，阿附豪强，通行货赂，割损正令也。”〕秩六百石，员十三人。成帝绥和元年更名牧，秩二千石。哀帝建平二年复为刺史，元寿二年复为牧。

　　郡守，秦官，掌治其郡，秩二千石。有丞，边郡又有长史，掌兵马，秩皆六百石。景帝中二年更名太守。

　　郡尉，秦官，掌佐守典武职甲卒，秩比二千石。有丞，秩皆六百石。景帝中二年更名都尉。

　　关都尉，秦官。农都尉、属国都尉，皆武帝初置。

　　县令、长，皆秦官，掌治其县。万户以上为令，秩千石至六百石。减万户为长，秩五百石至三百石。皆有丞、尉，秩四百石至二百石，是为长吏。〔师古曰：“吏，理也，主理其县内也。”〕百石以下有斗食、佐史之秩，〔师古曰：“《汉官名秩簿》云：斗食月奉十一斛，佐史月奉八斛也。一说，斗食者，岁奉不满百石，计日而食一斗二升，故云斗食也。”〕是为少吏。大率十里一亭，亭有长。十亭一乡，乡有三老、有秩、嗇夫、游徼。三老掌敎化。嗇夫职听讼，收赋税。游徼徼循禁贼盗。县大率方百里，其民稠则减，稀则旷，乡、亭亦如之，皆秦制也。列侯所食县曰国，皇太后、皇后、公主所食曰邑，有蛮夷曰道。凡县、道、国、邑千五百八十七，乡六千六百二十二，亭二万九千六百三十五。

　　凡吏秩比二千石以上，皆银印青绶，〔师古曰：“《《汉旧仪》》云银印背龟钮，其文曰章，谓刻曰某官之章也。”〕光禄大夫无。〔师古曰：“无印绶。”〕秩比六百石以上，皆铜印黑绶，大夫、博士、御史、谒者、郎无。〔师古曰：“大夫以下亦无印绶。”〕其仆射、御史治书尚符玺者，有印绶。比二百石以上，皆铜印黄绶。〔师古曰：“《汉旧仪》云六百石、四百石至二百石以上皆铜印鼻钮，文曰印。谓钮但作鼻，不为虫兽之形，而刻文云某官之印。”〕成帝阳朔二年除八百石、五百石秩。绥和元年，长、相皆黑绶。哀帝建平二年，复黄绶。吏员自佐史至丞相，十三万二百八十五人。

　　〔沈钦韩曰：“《汉官仪》皇太子黄金印，龟纽，印文曰章，下至二百石，皆为通官印。案：自此以上印，皆取方，曰通官印，其百石以下，则为半印，曰半通。”陈直曰：“以现时出土汉印证之，汉代不用纯金印，最多用涂金印，御史大夫章，西安汉城遣址曾出一方，系铜质，并非银质。至于二千石以上之卿官，如奉常、太仆、卫尉、大鸿胪、大司农、水衡都尉、长水校尉、京兆尹等，皆出过铜印，并非银质亦不涂银。《百官表》所云可能为汉初制度，后来铸印不一定遵照制度。又半通式印，仅见于扬子《法言》，及仲长统《昌言》，为低级官吏所用，亦为本表所未详。又文官及侯印多铸字，武官多刻字，然文官因仓猝需要，亦有用刻字者。”〕