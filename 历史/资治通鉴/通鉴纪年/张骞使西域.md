张骞，汉中人也，建元中为郎。是时天子问匈奴降者，皆言匈奴破月氏王，以其头为饮器，月氏遁逃，而常怨仇匈奴，无与共击之。汉方欲事灭胡，闻此言，欲通使，乃募能使者。骞以郎应募，使月氏，与堂邑氏奴甘父俱出陇西。经匈奴，匈奴得之，单于曰：“月氏在吾北，汉何以得往使？吾欲使越，汉肯听我乎？”留骞十余岁，与妻，有子，然骞持汉节不失。 
后骞与其属亡乡月氏，至大宛。大宛闻汉之饶财，欲通不得，见骞，喜，问欲何之。骞曰：“为汉使月氏，而为匈奴所闭道。今亡，唯王使人导送我。”大宛遣骞，经康居至大月氏。时大月氏既臣大夏而居，地肥饶，少寇，志安乐，又自以远汉，殊无报胡之心。骞竟不能得月氏要领。 

还，复为匈奴所得。留岁余，单于死，国内乱，骞与胡妻及堂邑父俱亡归汉。初，骞行时百余人，去十三岁，唯二人得还。 

骞以校尉从大将军击匈奴，知水草处，军得以不乏，乃封骞为博望侯。明年，骞为卫尉，与李将军俱出右北平击匈奴。匈奴围李将军，军失亡多，而骞后期，当斩，赎为庶人。 

天子数问骞大夏之属。骞既失侯，因言曰：“既连乌孙，自其西大夏之属皆可招来而为外臣。”天子以为然，拜骞为中郎将，出使乌孙。 

骞既至乌孙乌孙王昆莫见汉使如单于礼骞大惭知蛮夷贪乃曰天子致赐王不拜则还赐昆莫起拜赐，其他如故。时乌孙国素服属匈奴久矣，且又近之，其大臣皆畏胡，王不能专制。骞不得其要领。 

骞因分遣副使使大宛、康居、大月氏、大夏及诸旁国。乌孙发导译送骞还，骞与乌孙遣使数十人，马数十匹报谢，因令窥汉，知其广大。 

骞还，拜为大行，列于九卿。岁余，骞卒。 

后岁余，骞所遣副使通大夏之属者皆颇与其人俱来，于是西北国始通于汉矣。然张骞凿空，其后使往者皆称博望侯，以为质于外国，外国由此信之。