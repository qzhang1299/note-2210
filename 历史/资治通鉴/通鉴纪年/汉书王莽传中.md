始建国元年正月朔，莽帅公侯卿士奉皇太后玺韍，〔师古曰：“韍谓玺之组，音弗。”〕上太皇太后，顺符命，去汉号焉。

　　初，莽妻宜春侯王氏女，立为皇后。〔师古曰：“王为丞相，初封宜春侯，传爵至孙咸。莽妻，咸之女。”〕本生四男：宇、获、安、临。二子前诛死，安颇荒忽，〔师古曰：“荒，音呼广反。”〕乃以临为皇太子，安为新嘉辟。〔师古曰：“辟，君也。谓之辟者，取为国君之义，音壁。”〕封宇子六人：千为功隆公，寿为功明公，吉为功成公，宗为功崇公，世为功昭公，利为功著公。大赦天下。

　　莽乃策命孺子曰：“咨尔婴，昔皇天右乃太祖，〔师古曰：“右，读曰佑。佑，助也。”〕历世十二，享国二百一十载，历数在于予躬。诗不云乎？‘侯服于周，天命靡常。’〔师古曰：“大雅文王之诗也。言殷之后嗣，乃为诸侯，服事周室，是天命无常也。谓微子为宋公也。”〕封尔为定安公，永为新室宾。于戏！〔师古曰：“于戏，音曰呜呼。”〕敬天之休，〔师古曰：“休，美也。”〕往践乃位，毋废予命。”又曰：“其以平原、安德、漯阴、鬲、重丘，凡户万，〔师古曰：“五县也。漯，音它合反。鬲，音与隔同。”〕地方百里，为定安公国。立汉祖宗之庙于其国，与周后并，行其正朔、服色。世世以事其祖宗，永以命德茂功，享历代之祀焉。以孝平皇后为定安太后。”读策毕，莽亲执孺子手，流涕歔欷，〔师古曰：“歔，音虚。欷，音许气反。”〕曰：“昔周公摄位，终得复子明辟，今予独迫皇天威命，不得如意！”哀叹良久。中傅将孺子下殿，北面而称臣。百僚陪位，莫不感动。

　　又按金匮，辅臣皆封拜。以太傅、左辅、骠骑将军安阳侯王舜为太师，封安新公；大司徒就德侯平晏为太傅，就新公；少阿、羲和、京兆尹红休侯刘歆为国师，嘉新公；广汉梓潼哀章为国将，美新公：是为四辅，位上公。太保、后承承阳侯甄邯为大司马，〔师古曰：“承阳，音烝阳。”〕承新公；丕进侯王寻为大司徒，章新公；步兵将军成都侯王邑为大司空，隆新公：是为三公。大阿、右拂、大司空、卫将军广阳侯甄丰为更始将军，〔师古曰：“拂，读曰弼。”〕广新公；京兆王兴为卫将军，奉新公；轻车将军成武侯孙建为立国将军，成新公；京兆王盛为前将军，崇新公：是为四将。凡十一公。王兴者，故城门令史。王盛者，卖饼。莽案符命求得此姓名十余人，两人容貌应卜相，径从布衣登用，以视神焉。〔师古曰：“视，读曰示。”〕余皆拜为郎。是日，封拜卿大夫、侍中、尚书官凡数百人。诸刘为郡守，皆徙为谏大夫。

　　改明光宫为定安馆，定安太后居之。以大鸿胪府为定安公第，皆置门卫使者监领。敕阿乳母不得与语，常在四壁中，〔孟康曰：“令定安公居四壁中，不得有所见。”〕至于长大，不能名六畜。后莽以女孙宇子妻之。

　　莽策群司曰：“岁星司肃，东岳太师典致时雨，〔应劭曰：“貌之不恭，是谓不肃。肃，敬也。厥罚常雨。常雨，水也。故申戒厥任，欲使雨泽以时也。”晋灼曰：“众物生于东方，故戒太师也。”〕青炜登平，考景以晷。〔服虔曰：“炜，音晖。”如淳曰：“青气之光辉也。”晋灼曰：“言青阳之气始升而上，以成万物也。《春秋》分立表以正东西。东，日之始出也，故考景以晷属焉。”〕荧惑司悊，南岳太傅典致时奥，〔应劭曰：“视之不明，是谓不悊。悊，智也。厥罚常燠。燠，暑也。”晋灼曰：“南方，盛阳之位。太傅，师尊之称，故戒之也。”师古曰：“奥，音于六反。”〕赤炜颂平，考声以律。〔晋灼曰：“颂，宽颂也。夏，假也。物假大，乃宣平也。六月阴气之始，故为地统。地之中数六，六为律，律有形有色，色尚黄，故考声以律属焉。”师古曰：“颂读曰容。”〕太白司艾，西岳国师典致时阳，〔应劭曰：“言之不从，是谓不艾。艾，安也。厥罚常阳。阳，旱也。”师古曰：“艾，读曰乂。”〕白炜象平，考量以铨。〔应劭曰：“量，斗斛也。铨，权衡也。”晋灼曰：“象，形也，万物无不成形于西方，大小轻重皆可知，故称量属焉。”〕辰星司谋，北岳国将典致时寒，〔应劭曰：“听之不聪，是谓不谋。谋，图也。厥罚常寒。”晋灼曰：“北，伏也。阳气伏于下，阴主杀，故戒国将。”〕玄炜和平，考星以漏。〔应劭曰：“推五星行度以漏刻也。”晋灼曰：“和，合也。万物皆合藏于北方，水又主平，故曰和平。历度起于斗分，日月纪于摄提，摄提值斗杓所指以建时节，故考星属焉。”〕月刑元股左，司马典致武应，考方法矩，〔张晏曰：“月为刑，司马主武，又典天，故使主威刑也。”〕主司天文，钦若昊天，敬授民时，力来农事，以丰年谷。〔师古曰：“钦，敬也。若，顺也。力来，劝勉之也。来，音郎代反。”〕日德元厷右，司徒典致文瑞，考圜合规，〔张晏曰：“日为阳位。”晋灼曰：“肱圜也。五敎在宽，则和气感物，四灵见象，故文瑞属焉。”师古曰：“厷，古肱字。”〕主司人道，五敎是辅，帅民承上，宣美风俗，五品乃训。〔师古曰：“五敎，谓父义、母慈、兄友、弟恭、子孝也。五品即五常，谓仁、义、礼、智、信。”〕斗平元心中，司空典致物图，考度以绳，〔张晏曰：“斗，北斗也，主齐七政。司空主水土，土为中，故责之。”孟康曰：“易‘河出图，洛出书’，司空主水土，责以其物也。”晋灼曰：“中央为四季土。土者信，信者直，故为绳。”〕主司地里，平治水土，掌名山川，众殖鸟兽，蕃茂草木。”各策命以其职，如典诰之文。

　　置大司马司允，〔师古曰：“允，信也。”〕大司徒司直，大司空司若，〔师古曰：“若，顺也。”〕位皆孤卿。更名大司农曰羲和，后更为纳言，大理曰作士，太常曰秩宗，大鸿胪曰典乐，少府曰共工，〔师古曰：“共，音曰龚。”〕水衡都尉曰予虞，与三公司卿凡九卿，分属三公。每一卿置大夫三人，一大夫置元士三人，凡二十七大夫，八十一元士，分主中都官诸职。更名光禄勋曰司中，太仆曰太御，卫尉曰大卫，执金吾曰奋武，中尉曰军正，又置大赘官，〔师古曰：“赘，聚也，言财物所聚也，音之锐反。”〕主乘舆服御物，后又典兵秩，位皆上卿，号曰六监。改郡太守曰大尹，都尉曰大尉，县令长曰宰，御史曰执法，公车司马曰王路四门，长乐宫曰常乐室，未央宫曰寿成室，前殿曰王路堂，〔服虔曰：“如言路寝也。”〕长安曰常安。更名秩百石曰庶士，三百石曰下士，四百石曰中士，五百石曰命士，六百石曰元士，千石曰下大夫，比二千石曰中大夫，二千石曰上大夫，中二千石曰卿。车服黻冕，〔师古曰：“此黻谓衣裳之黻。”〕各有差品。又置司恭、司徒、司明、司聪、司中大夫及诵诗工、彻膳宰，以司过。策曰：“予闻上圣欲昭厥德，罔不慎修厥身，用绥于远，是用建尔司于五事。毋隐尤，毋将虚，〔师古曰：“尤，过也。将，助也。虚谓虚美也。言勿隐吾过，而助为虚美。”〕好恶不愆，〔师古曰：“愆，违也。”〕立于厥中。於戏，勗哉！”〔师古曰：“於戏，读曰呜呼。勗，勉也。”〕令王路设进善之旌，非谤之木，〔师古曰：“非，音曰诽。”〕敢谏之鼓。谏大夫四人常坐王路门受言事者。

　　封王氏齐缞之属为侯，大功为伯，小功为子，緦麻为男，其女皆为任。〔师古曰：“任，充也。男服之义，男亦任也，音壬。”〕男以“睦”、女以“隆”为号焉，〔师古曰：“睦、隆，皆其受封邑之号，取嘉名也。”〕皆授印韍。〔师古曰：“韍亦印之组。次下并同。”〕令诸侯立大夫人、夫人、世子，亦受印韍。

　　又曰：“天无二日，土无二王，百王不易之道也。汉氏诸侯或称王，至于四夷亦如之，违于古典，缪于一统。其定诸侯王之号皆称公，及四夷僭号称王者皆更为侯。”

　　又曰：“帝王之道，相因而通；盛德之祚，百世享祀。予惟黄帝、帝少昊、帝顓顼、帝嚳、帝尧、帝舜、帝夏禹、皋陶、伊尹咸有圣德，假于皇天，〔师古曰：“假，至也，升也，音工雅反。”〕功烈巍巍，光施于远。予甚嘉之，营求其后，将祚厥祀。”惟王氏，虞帝之后也，出自帝嚳；刘氏，尧之后也，出自顓顼。于是封姚恂为初睦侯，奉黄帝后；〔服虔曰：“姚，舜姓，故封为黄帝后。”〕梁护为修远伯，奉少昊后；〔服虔曰：“以为伯益之后，故封之。”〕皇孙功隆公千，奉帝嚳后；刘歆为祁烈伯，奉顓顼后；国师刘歆子叠为伊休侯，奉尧后；〔师古曰：“上言红休侯刘歆为国师嘉新公，今此云刘歆为祁烈伯，又言国师刘歆子为伊休侯，是则祁烈伯自别一刘歆，非国师也。”〕妫昌为始睦侯，奉虞帝后；山遵为裦谋子，奉皋陶后；伊玄为裦衡子，奉伊尹后。汉后定安公刘婴，位为宾。周后卫公姬党，更封为章平公，亦为宾。殷后宋公孔弘，运转次移，更封为章昭侯，位为恪。〔师古曰：“恪，敬也。言待之加敬，亦如宾也。周以舜后并杞、宋为三恪也。”〕夏后辽西姒丰，封为章功侯，亦为恪。〔服虔曰：“姒，夏姓。”〕四代古宗，宗祀于明堂，以配皇始祖考虞帝。周公后裦鲁子姬就，宣尼公后裦成子孔钧，已前定焉。

　　莽又曰：“予前在摄时，建郊宫，定祧庙，立社稷，〔师古曰：“远祖曰祧，音吐尧反。”〕神只报况，〔师古曰：“况，赐也。”〕或光自上复于下，〔师古曰：“复，音扶目反。”〕流为乌，或黄气熏烝，昭燿章明，以著黄、虞之烈焉。〔师古曰：“烈，余业也。自云承黄、虞之后。”〕自黄帝至于济南伯王，而祖世氏姓有五矣。〔师古曰：“济南伯王，莽之高祖。”〕黄帝二十五子，分赐厥姓十有二氏。虞帝之先，受姓曰姚，其在陶唐曰妫，在周曰陈，在齐曰田，在济南曰王。予伏念皇初祖考黄帝，皇始祖考虞帝，以宗祀于明堂，宜序于祖宗之亲庙。其立祖庙五，亲庙四，后夫人皆配食。郊祀黄帝以配天，黄后以配地。〔孟康曰：“黄帝之后也。”〕以新都侯东弟为大禖，岁时以祀。〔师古曰：“禖，祀也。立此大祠，常以岁时祀其先也。”〕家之所尚，种祀天下。〔师古曰：“言国已立大禖祠先祖矣，其众庶之家所尚者，各令传祀勿绝，普天之下同其法。”〕姚、妫、陈、田、王氏凡五姓者，皆黄、虞苗裔，予之同族也。书不云乎？‘惇序九族。’〔师古曰：“虞书咎繇谟之辞也。惇，厚也。”〕其令天下上此五姓名籍于秩宗，皆以为宗室。世世复，无有所与。〔师古曰：“复，音方目反。与，读曰预。”〕其元城王氏，勿令相嫁娶，〔师古曰：“元城王氏不得与四姓昬娶，以其同祖也。余它王氏，则不禁焉。”〕以别族理亲焉。”封陈崇为统睦侯，奉胡王后；〔孟康曰：“追王陈胡公。”〕田丰为世睦侯，奉敬王后。〔孟康曰：“追王陈敬仲。”〕

　　天下牧守皆以前有翟义、赵明等领州郡，怀忠孝，封牧为男，守为附城。又封旧恩戴崇、金涉、箕闳、杨并等子皆为男。

　　遣骑都尉嚻等〔师古曰：“嚻，音许骄反。”〕分治黄帝园位于上都桥畤，〔师古曰：“桥山之上，故曰桥畤也。”〕虞帝于零陵九疑，胡王于淮阳陈，敬王于齐临淄，愍王于城阳莒，〔服虔曰：“齐愍王。”〕伯王于济南东平陵，孺王于魏郡元城，〔师古曰：“莽之高祖名遂字伯纪，曾祖名贺字翁孺，故谓之伯王、孺王。”〕使者四时致祠。其庙当作者，以天下初定，且祫祭于明堂太庙。

　　以汉高庙为文祖庙。〔师古曰：“欲法舜受终于文祖。”〕莽曰：“予之皇始祖考虞帝受嬗于唐，〔师古曰：“嬗，古禅字。”〕汉氏初祖唐帝，世有传国之象，〔师古曰：“尧传舜，汉传莽，自以舜后，故言有传国之象。”〕予复亲受金策于汉高皇帝之灵。惟思裦厚前代，何有忘时？汉氏祖宗有七，〔苏林曰：“汉本祀祖宗有四，莽以元帝、成帝、平帝为宗，故有七。”〕以礼立庙于定安国。其园寝庙在京师者，勿罢，祠荐如故。予以秋九月亲入汉氏高、元、成、平之庙。诸刘更属籍京兆大尹，勿解其复，〔师古曰：“复，音方目反。”〕各终厥身，州牧数存问，勿令有侵冤。”

　　又曰：“予前在大辘，至于摄假，〔师古曰：“大辘者，谓为大司马、宰衡时，妄引‘舜纳于大辘，烈风雷雨不迷’也。摄假，谓初为摄皇帝，又为假皇帝。”〕深惟汉氏三七之阸，赤德气尽，思索广求，〔师古曰：“索亦求也，音山客反。”〕所以辅刘延期之术，靡所不用。以故作金刀之利，几以济之。〔师古曰：“几，读曰兾。”〕然自孔子作《春秋》以为后王法，至于哀之十四而一代毕，协之于今，亦哀之十四也。〔张晏曰：“汉哀帝即位六年，平帝五年，居摄三年，凡十四年。”〕赤世计尽，终不可强济。皇天明威，黄德当兴，隆显大命，属予以天下。〔师古曰：“属，音之欲反。”〕今百姓咸言皇天革汉而立新，〔师古曰：“革，改也。”〕废刘而兴王。夫‘刘’之为字‘卯、金、刀’也，正月刚卯，金刀之利，皆不得行。〔服虔曰：“刚卯，以正月卯日作佩之，长三寸，广一寸，四方，或用玉，或用金，或用桃，著革带佩之。今有玉在者，铭其一面曰‘正月刚卯’。金刀，莽所铸之钱也。”晋灼曰：“刚卯长一寸，广五分，四方。当中央从穿作孔，以采丝其底，如冠缨头蕤。刻其上面，作两行书，文曰‘正月刚卯既央，灵殳四方，赤青白黄，四色是当。帝令祝融，以敎夔、龙，庶疫刚瘅，莫我敢当。’其一铭曰‘疾日严卯，帝令夔化，顺尔固伏，化兹灵殳。既正既直，既觚既方，庶疫刚瘅，莫我敢当。’”师古曰：“今往往有土中得玉刚卯者，案大小及文，服说是也。莽以刘字上有卯，下有金，旁又有刀，故禁刚卯及金刀也。”〕博谋卿士，佥曰天人同应，昭然著明。其去刚卯莫以为佩，除刀钱勿以为利，承顺天心，快百姓意。”乃更作小钱，径六分，重一铢，文曰“小钱直一”，与前“大钱五十”者为二品，并行。欲防民盗铸，乃禁不得挟铜炭。

　　四月，徐乡侯刘快结党数千人起兵于其国。〔师古曰：“快，胶东恭王子也。而王子侯表作炔，字从火，与此不同，疑表误。”〕快兄殷，故汉胶东王，时改为扶崇公。快举兵攻即墨，殷闭城门，自系狱。吏民距快，快败走，至长广死。莽曰：“昔予之祖济南愍王困于燕寇，自齐临淄出保于莒。宗人田单广设奇谋，获杀燕将，复定齐国。今即墨士大夫复同心殄灭反虏，予甚嘉其忠者，怜其无辜。其赦殷等，非快之妻子它亲属当坐者皆勿治。吊问死伤，赐亡者葬钱，人五万。殷知大命，深疾恶快，以故辄伏厥辜。其满殷国户万，地方百里。”又封符命臣十余人。

　　莽曰：“古者，设庐井八家，一夫一妇田百亩，什一而税，则国给民富而颂声作。〔师古曰：“给，足也。”〕此唐虞之道，三代所遵行也。秦为无道，厚赋税以自供奉，罢民力以极欲，〔师古曰：“罢，读曰疲。”〕坏圣制，废井田，是以兼并起，贪鄙生，强者规田以千数，弱者曾无立锥之居。又置奴婢之市，与牛马同兰，〔师古曰：“兰谓遮兰之，若牛马兰圈也。”〕制于民臣，顓断其命。奸虐之人因缘为利，至略卖人妻子，逆天心，誖人伦，〔师古曰：“誖，乱也。誖，音布内反。”〕缪于‘天地之性人为贵’之义。〔师古曰：“孝经称孔子曰‘天地之性人为贵’，故引之。性，生也。”〕书曰‘予则奴戮女’，〔师古曰：“夏书甘誓之辞也。奴戮，戮之以为奴也。说书者以为帑，子也，戮及妻子。此说非也。泰誓云‘囚奴正士’，岂及子之谓乎？女，读曰汝。”〕唯不用命者，然后被此辜矣。汉氏减轻田租，三十而税一，常有更赋，罢癃咸出，〔师古曰：“更，音工衡反。罢，音疲。癃，音隆。”〕而豪民侵陵，分田劫假。厥名三十税一，实什税五也。〔师古曰：“解并在食货志。”〕父子夫妇终年耕芸，〔师古曰：“芸字与耘同。”〕所得不足以自存。故富者犬马余菽粟，骄而为邪；贫者不厌糟糠，穷而为奸。〔师古曰：“厌，饱也。”〕俱陷于辜，刑用不错。〔师古曰：“错，置也，音千故反。”〕予前在大辘，始令天下公田口井，〔师古曰：“计口而为井田。”〕时则有嘉禾之祥，遭反虏逆贼且止。今更名天下田曰‘王田’，奴婢曰‘私属’，皆不得卖买。其男口不盈八，而田过一井者，分余田予九族邻里乡党。故无田，今当受田者，如制度。敢有非井田圣制，无法惑众者，投诸四裔，以御魑魅，〔师古曰：“魑，山神也。魅，老物精也。魑，音螭。魅，音媚。”〕如皇始祖考虞帝故事。”

　　是时百姓便安汉五铢钱，以莽钱大小两行难知，又数变改不信，皆私以五铢钱市买。讹言大钱当罢，莫肯挟。莽患之，复下书：“诸挟五铢钱，言大钱当罢者，比非井田制，投四裔。”于是农商失业，食货俱废，民人至涕泣于市道。及坐卖买田宅奴婢，铸钱，自诸侯卿大夫至于庶民，抵罪者不可胜数。

　　秋，遣五威将王奇等十二人班符命四十二篇于天下。德祥五事，符命二十五，福应十二，凡四十二篇。其德祥言文、宣之世黄龙见于成纪、新都，高祖考王伯墓门梓柱生枝叶之属。符命言井石、金匮之属。福应言雌鸡化为雄之属。其文尔雅依讬，皆为作说，〔师古曰：“尔雅，近正也。谓近于正经，依古义而为之说。”〕大归言莽当代汉有天下云。总而说之曰：“帝王受命，必有德祥之符瑞，协成五命，申以福应，〔师古曰：“五命，谓五行之次，相承以受命也。申，重也。”〕然后能立巍巍之功，传于子孙，永享无穷之祚。故新室之兴也，德祥发于汉三七九世之后。〔苏林曰：“二百一十岁，九天子也。”〕肈命于新都，受瑞于黄支，〔孟康曰：“献生犀。”〕开王于武功，定命于子同，〔孟康曰：“梓潼县也，莽改也。”〕成命于巴宕，〔晋灼曰：“巴郡宕渠县也。”〕申福于十二应，天所以保祐新室者深矣，固矣！武功丹石出于汉氏平帝末年，火德销尽，土德当代，皇天眷然，去汉与新，以丹石始命于皇帝。皇帝谦让，以摄居之，未当天意，故其秋七月，天重以三能文马。〔服虔曰：“三台星也。”晋灼曰：“许慎说，文马缟身金精，周成王时犬戎献之。”师古曰：“能，音台。”〕皇帝复谦让，未即位，故三以铁契，四以石龟，五以虞符，六以文圭，七以玄印，八以茂陵石书，九以玄龙石，十以神井，十一以大神石，十二以铜符帛图。申命之瑞，濅以显著，〔师古曰：“濅，渐也。”〕至于十二，以昭告新皇帝。皇帝深惟上天之威不可不畏，故去摄号，犹尚称假，改元为初始，欲以承塞天命，克厌上帝之心。〔师古曰：“塞，当也。厌，满也。”〕然非皇天所以郑重降符命之意。〔师古曰：“郑重犹言频烦也。重，音直用反。”〕故是日天复决其以勉书。〔孟康曰：“哀章所作策书也。言数有瑞应，莽自谦居摄，天复决其疑，劝勉令为真也。”晋灼曰：“勉字当为龟。是日自复有龟书及天下金匮图策事也。”师古曰：“孟说是。”〕又侍郎王盱见人衣白布单衣，赤缋方领，〔师古曰：“缋者，会五采也。以布为单衣，以赤加缋为其方领也。盱，音许于反。缋，音胡内反。”〕冠小冠，立于王路殿前，谓盱曰：‘今日天同色，以天下人民属皇帝。’〔师古曰：“同色者，言五方天神共齐其谋，同其颜色也。字或作包，包者，言天总包括天下人众，而与莽也。其义两通。属，委也，音之欲反。”〕盱怪之，行十余步，人忽不见。至丙寅暮，汉氏高庙有金匮图策：‘高帝承天命，以国传新皇帝。’明旦，宗伯忠孝侯刘宏以闻，乃召公卿议，未决，而大神石人谈曰：‘趣新皇帝之高庙受命，毋留！’〔师古曰：“趣，读曰促。”〕于是新皇帝立登车，之汉氏高庙受命。受命之日，丁卯也。丁，火，汉氏之德也。卯，刘姓所以为字也。明汉刘火德尽，而传于新室也。皇帝谦谦，既备固让，十二符应迫著，〔师古曰：“迫，促也。著，明也。”〕命不可辞，惧然祗畏，苇然闵汉氏之终不可济，〔师古曰：“惧，音瞿。瞿然，自失之意也。苇然，变动之貌也。瞿，音居具反。”〕斖斖在左右之不得从意，〔师古曰：“斖斖，自勉之意。左右，助也。言欲助汉室而迫天命，不得从其本意也。左右，音曰佐佑也。”〕为之三夜不御寝，三日不御食，延问公侯卿大夫，佥曰：‘宜奉如上天威命。’于是乃改元定号，海内更始。新室既定，神只欢喜，申以福应，吉瑞累仍。〔师古曰：“申，重也。仍，频也。”〕诗曰：‘宜民宜人，受禄于天；保右命之，自天申之。’〔师古曰：“大雅假乐之诗也。言有功德宜于众人者，则受天之福禄。天乃保安而佑助之，命以邦国也。申谓重其意也。右，读曰佑。”〕此之谓也。”五威将奉符命，赍印绶，王侯以下及吏官名更者，〔师古曰：“更，改也。”〕外及匈奴、西域，徼外蛮夷，皆即授新室印绶，因收故汉印绶。赐吏爵人二级，民爵人一级，女子百户羊酒，蛮夷币帛各有差。大赦天下。

　　五威将乘乾文车，〔郑氏曰：“画天文象于车也。”〕驾坤六马，〔郑氏曰：“坤为牝马。六，地数。”〕背负鷩鸟之毛，服饰甚伟。〔师古曰：“鷩鸟，雉属，即鵔鸃也。今俗呼之山鸡，非也。鷩，音鳖。”〕每一将各置左右前后中帅，凡五帅。衣冠车服驾马，各如其方面色数。〔师古曰：“色者，东方青，南方赤也。数者，若木数三，火数二之类也。”〕将持节，称太一之使；帅持幢，称五帝之使。莽命曰：“普天之下，迄于四表，〔师古曰：“迄亦至也。”〕靡所不至。”其东出者，至玄菟、乐浪、高句骊、夫余；〔师古曰：“夫余，亦东北夷也。乐，音洛。浪，音郎。夫，音扶。”〕南出者，隃徼外，历益州，〔师古曰：“隃字与踰同。”〕贬句町王为侯；西出者，至西域，尽改其王为侯；北出者，至匈奴庭，授单于印，改汉印文，去“玺”曰“章”。单于欲求故印，陈饶椎破之，语在《匈奴传》。单于大怒，而句町、西域后卒以此皆畔。饶还，拜为大将军，封威德子。

　　冬，雷，〔师古曰：“古雷字。”〕桐华。

　　置五威司命，中城四关将军。司命司上公以下，中城主十二城门。策命统睦侯陈崇曰：“咨尔崇。夫不用命者，乱之原也；大奸猾者，贼之本也；铸伪金钱者，妨宝货之道也；骄奢踰制者，兇害之端也；漏泄省中及尚书事者，‘机事不密则害成’也；〔师古曰：“易上系之辞曰‘君不密则失臣，臣不密则失身，机事不密则害成’，故引之。”〕拜爵王庭，谢恩私门者，禄去公室，政从亡矣：凡此六条，国之纲纪。是用建尔作司命，‘柔亦不茹，刚亦不吐，不侮鳏寡，不畏强圉’，〔师古曰：“引诗大雅美仲山甫之辞，其义并解于上。”〕帝命帅繇，统睦于朝。”〔师古曰：“帅，循也。繇，读与由同。”〕命说符侯崔发曰：“‘重门击柝，以待暴客。’〔师古曰：“易下系之辞也。击柝，谓击木以守夜也。暴客，谓奸暴之人来为寇害者也。柝，音他各反。”〕女作五威中城将军，〔师古曰：“女，读曰汝。其下并同。”〕中德既成，天下说符。”〔师古曰：“说，音悦。”〕命明威侯王级曰：“绕霤之固，南当荆楚。〔服虔曰：“隘险之道。”师古曰：“谓之绕霤者，言四面塞阸，其道屈曲，溪谷之水，回绕而霤也。其处即今商州界七盘十二绕是也。霤，音力救反。”〕女作五威前关将军，振武奋卫，明威于前。”命尉睦侯王嘉曰：“羊头之阸，北当赵燕。〔师古曰：“羊头，山名，在上党壶关县。”〕女作五威后关将军，壶口捶扼，尉睦于后。”〔师古曰：“壶口亦山名也。捶扼，谓据险阸而捶击也。捶，音之橤反。”〕命堂威侯王奇曰：“肴黾之险，东当郑卫。〔师古曰：“肴，肴山也。黾，黾池也。皆在陕县之东。黾，音莫善反。”〕女作五威左关将军，函谷批难，掌威于左。”〔师古曰：“批谓纠闭之也。函谷故关，今在桃林县界。批，音步结反。”〕命怀羌子王福曰：“汧陇之阻，西当戎狄。〔师古曰：“汧，扶风汧县，有吴山、汧水之阻。陇谓陇阺也。汧陇相连。汧，音苦坚反。阺，音丁礼反。”〕女作五威右关将军，成固据守，怀羌于右。”

　　又遣谏大夫五十人分铸钱于郡国。

　　是岁长安狂女子碧呼道中曰：〔师古曰：“碧者，女子名也。呼，叫也，音火故反。”〕“高皇帝大怒，趣归我国。〔师古曰：“趣，读曰促。”〕不者，九月必杀汝！”莽收捕杀之。治者掌寇大夫陈成自免去官。〔师古曰：“狂妄之人，职在掌寇，故云治者。”〕真定刘都等谋举兵，发觉，皆诛。真定、常山大雨雹。〔师古曰：“雨，音于具反。”〕

　　二年二月，赦天下。

　　五威将帅七十二人还奏事，汉诸侯王为公者，悉上玺绶为民，无违命者。封将为子，帅为男。

　　初设六筦之令。〔师古曰：“筦亦管字也。管，主也。”〕命县官酤酒，卖盐铁器，铸钱，诸采取名山大泽众物者税之。又令市官收贱卖贵，赊贷予民，收息百月三。〔如淳曰：“出百钱与民用，月收其息三钱也。”师古曰：“贷，音吐戴反。”〕牺和置酒士，郡一人，乘传督酒利。〔师古曰：“督，视察之。传，音张恋反。”〕禁民不得挟弩铠，徙西海。

　　匈奴单于求故玺，莽不与，遂寇边郡，杀略吏民。

　　十一月，立国将军建奏：“西域将钦上言，〔师古曰：“但钦也。”〕九月辛巳，戊己校尉史陈良、终带共贼杀校尉刁护，〔师古曰：“刁，音貂。”〕劫略吏士，自称废汉大将军，亡入匈奴。又今月癸酉，不知何一男子遮臣建车前，自称‘汉氏刘子舆，成帝下妻子也。〔师古曰：“下妻犹言小妻。”〕刘氏当复，〔师古曰：“复，音扶福反。”〕趣空宫。’〔师古曰：“趣，读曰促。”〕收系男子，即常安姓武字仲。皆逆天违命，大逆无道。请论仲及陈良等亲属当坐著。奏可。汉氏高皇帝比箸戒云，罢吏卒，为宾食，〔师古曰：“比，频也。言高帝频戒云，勿使吏卒守汉庙，欲为寄食之宾于王氏庙中。”〕诚欲承天心，全子孙也。其宗庙不当在常安城中，及诸刘为诸侯者当与汉俱废。陛下至仁，久未定。前故安众侯刘崇、徐乡侯刘快、〔师古曰：“并解于上。”〕陵乡侯刘曾、〔师古曰：“楚思王子。”〕扶恩侯刘贵等〔师古曰：“不知谁子孙。”〕更聚众谋反。〔师古曰：“更，音工衡反。”〕今狂狡之虏或妄自称亡汉将军，或称成帝子子舆，至犯夷灭，连未止者，此圣恩不蚤绝其萌牙故也。臣愚以为汉高皇帝为新室宾，享食明堂。成帝，异姓之兄弟，平帝，壻也，皆不宜复入其庙。元帝与皇太后为体，〔师古曰：“夫妇一体也。”〕圣恩所隆，礼亦宜之。臣请汉氏诸庙在京师者皆罢。诸刘为诸侯者，以户多少就五等之差；其为吏者皆罢，待除于家。〔师古曰：“罢黜其职，各使退归，而言在家待迁除。”〕上当天心，称高皇帝神灵，〔师古曰：“称，音尺孕反。”〕塞狂狡之萌。”莽曰：“可。嘉新公国师以符命为予四辅，明德侯刘龚、率礼侯刘嘉等凡三十二人皆知天命，或献天符，或贡昌言，〔师古曰：“昌，当也。”〕或捕告反虏，厥功茂焉。诸刘与三十二人同宗共祖者勿罢，赐姓曰王。”唯国师以女配莽子，故不赐姓。改定安太后号曰黄皇室主，绝之于汉也。

　　冬十二月，雷。

　　更名匈奴单于曰降奴服于。莽曰：“降奴服于知〔师古曰：“知者，莽改单于之名也，本名囊知牙斯。”〕威侮五行，〔师古曰：“引夏书甘誓之文。”〕背畔四条，〔师古曰：“四条，莽所与作制者，事在匈奴传。”〕侵犯西域，廷及边垂，为元元害，辠当夷灭。命遣立国将军孙建等凡十二将，十道并出，共行皇天之威，〔师古曰：“共，读曰恭。”〕罚于知之身。惟知先祖故呼韩邪单于稽侯狦累世忠孝，〔师古曰：“狦，音删，又音先安反。”〕保塞守徼，不忍以一知之罪，灭稽侯狦之世。今分匈奴国土人民以为十五，立稽侯狦子孙十五人为单于。遣中郎将蔺苞、戴级驰之塞下，召拜当为单于者。诸匈奴人当坐虏知之法者，皆赦除之。”遣五威将军苗、虎贲将军王况出五原，厌难将军陈钦、震狄将军王巡出云中，〔师古曰：“厌，音一涉反。”〕振武将军王嘉、平狄将军王萌出代郡，相威将军李棽、镇远将军李翁出西河，〔师古曰：“棽，音所林反。”〕诛貉将军阳俊、讨秽将军严尤出渔阳，奋武将军王骏、定胡将军王晏出张掖，及褊裨以下百八十人。募天下囚徒、丁男、甲卒三十万人，转众郡委输五大夫衣裘、兵器、粮食，长吏送自负海江淮至北边，使者驰传督趣，〔师古曰：“传，音张恋反。趣，音促。”〕以军兴法从事，天下骚动。先至者屯边郡，须毕具乃同时出。

　　莽以钱币讫不行，〔师古曰：“讫，竟也。”〕复下书曰：“民以食为命，以货为资，是以八政以食为首。宝货皆重则小用不给，皆轻则僦载烦费，〔师古曰：“僦，送也，一曰赁也，音子就反。”〕轻重大小各有差品，则用便而民乐。”于是造宝货五品，语在《食货志》。百姓不从，但行小大钱二品而已。盗铸钱者不可禁，乃重其法，一家铸钱，五家坐之，没入为奴婢。吏民出入持布钱以副符传，〔师古曰：“旧法，行者持符传，即不稽留。今更令持布钱，与符相副，乃得过也。传，音张恋反。其下亦同。”〕不持者，厨传勿舍，关津苛留。〔师古曰：“厨，行道饮食处。传，置驿之舍也。苛，问也，音何。”〕公卿皆持以入宫殿门，欲以重而行之。

　　是时争为符命封侯，其不为者相戏曰：“独无天帝除书乎？”司令陈崇白莽曰：“此开奸臣作福之路而乱天命，宜绝其原。”莽亦厌之，遂使尚书大夫赵并验治，非五威将率所班，皆下狱。

　　初，甄丰、刘歆、王舜为莽腹心，倡导在位，〔师古曰：“倡，音赤上反。”〕襃扬功德；“安汉”、“宰衡”之号及封莽母、两子、兄子，皆丰等所共谋，而丰、舜、歆亦受其赐，并富贵矣，非复欲令莽居摄也。居摄之萌，出于泉陵侯刘庆、前煇光谢嚻、长安令田终术。莽羽翼已成，意欲称摄。丰等承顺其意，莽辄复封舜、歆两子及丰孙。丰等爵位已盛，心意既满，又实畏汉宗室、天下豪桀。而疏远欲进者，并作符命，莽遂据以即真，舜、歆内惧而已。丰素刚强，莽觉其不说，〔师古曰：“说，读曰悦。”〕故徙大阿、右拂、大司空丰，〔师古曰：“拂，读曰弼。”〕讬符命文，为更始将军，与卖饼儿王盛同列。丰父子默默。时子寻为侍中京兆大尹茂德侯，即作符命，言新室当分陕，立二伯，〔师古曰：“分陕者，欲依周公、召公故事，自陕以东周公主之，自陕以西召公主之。陕即今陕州，是其地也。伯，长也。陕，音式冉反。”〕以丰为右伯，太傅平晏为左伯，如周召故事。莽即从之，拜丰为右伯。当述职西出，未行，寻复作符命，言故汉氏平帝后黄皇室主为寻之妻。莽以诈立，心疑大臣怨谤，欲震威以惧下，因是发怒曰：“黄皇室主天下母，此何谓也！”收捕寻。寻亡，丰自杀。寻随方士入华山，岁余捕得，辞连国师公歆子侍中东通灵将、五司大夫隆威侯棻，棻弟右曹长水校尉伐虏侯泳，大司空邑弟左关将军堂威侯奇，及歆门人侍中骑都尉丁隆等，牵引公卿党亲列侯以下，死者数百人。寻手理有“天子”字，莽解其臂入视之，曰：“此一大子也，或曰一六子也。六者，戮也。明寻父子当戮死也。”乃流棻于幽州，放寻于三危，殛隆于羽山，〔师古曰：“效舜之罚共工等也。殛，诛也，音居力反。”〕皆驿车载其尸传致云。

　　莽为人侈口蹶顄，〔师古曰：“侈，大也。蹶，短也。顄，颐也。蹶，音其月反。顄，音胡感反。”〕露眼赤精，大声而嘶。〔师古曰：“嘶，声破也，音先奚反。”〕长七尺五寸，好厚履高冠，以氂装衣，〔师古曰：“毛之强曲者曰氂，以装褚衣中，令其张起也。氂，音力之反，字或作漦，音义同。”〕反膺高视，瞰临左右。〔师古曰：“瞰谓远视也，音口滥反。”〕是时有用方技待诏黄门者，或问以莽形貌，待诏曰：“莽所谓鸱目虎吻豺狼之声者也，故能食人，亦当为人所食。”问者告之，莽诛灭待诏，而封告者。后常翳云母屏面，〔师古曰：“屏面即便面，盖扇之类也。解在《张敞传》。”〕非亲近莫得见也。

　　是岁，以初睦侯姚恂为宁始将军。

　　三年，莽曰：“百官改更，职事分移，律令仪法，未及悉定，且因汉律令仪法以从事。令公卿大夫诸侯二千石举吏民有德行通政事能言语明文学者各一人，诣王路四门。”

　　遣尚书大夫赵并使劳北边，还言五原北假膏壤殖谷，〔师古曰：“北假，地名也。膏壤，言其土肥美也。殖，生也。”〕异时常置田官。乃以并为田禾将军，发戍卒屯田北假，以助军粮。

　　是时诸将在边，须大众集，〔师古曰：“须，待也。”〕吏士放纵，而内郡愁于征发，民弃城郭流亡为盗贼，并州、平州尤甚。莽令七公六卿号皆兼称将军，遣著武将军逯并等填名都，〔师古曰：“逯，音录。填，音竹刃反。此下亦同。”〕中郎将、绣衣执法各五十五人，分填缘边大郡，督大奸猾擅弄兵者，皆便为奸于外，挠乱州郡，〔师古曰：“挠，音火高反。其字从手。”〕货赂为市，侵渔百姓。莽下书曰：“虏知罪当夷灭，故遣猛将分十二部，将同时出，一举而决绝之矣。内置司命军正，外设军监十有二人，诚欲以司不奉命，令军人咸正也。今则不然，各为权埶，恐猲良民，〔师古曰：“猲，以威力胁之也，音呼葛反。”〕妄封人颈，得钱者去。〔如淳曰：“权臣妄以法枉良人为僮仆，封其颈以别之也。得顾钱，乃去封。”〕毒蠚并作，〔师古曰：“蠚，音呼各反。”〕农民离散。司监若此，可谓称不？〔师古曰：“称，音尺孕反。”〕自今以来，敢犯此者，辄捕系，以名闻。”然犹放纵自若。

　　而蔺苞、戴级到塞下，招诱单于弟咸、咸子登入塞，胁拜咸为孝单于，赐黄金千斤，锦绣甚多，遣去；将登至长安，拜为顺单于，留邸。

　　太师王舜自莽篡位后病悸，濅剧，死。〔师古曰：“心动曰悸。濅，渐也。悸，音葵季反。”〕莽曰：“昔齐太公以淑德累世，为周氏太师，盖予之所监也。〔师古曰：“监谓视见也。”〕其以舜子延袭父爵，为安新公，延弟襃新侯匡为太师将军，永为新室辅。”

　　为太子置师友各四人，秩以大夫。以故大司徒马宫为师疑，故少府宗伯凤为傅丞，博士袁圣为阿辅，京兆尹王嘉为保拂，〔师古曰：“拂，读曰弼。”〕是为四师；故尚书令唐林为胥附，博士李充为犇走，〔师古曰：“犇，古奔字。”〕谏大夫赵襄为先后，中郎将廉丹为御侮，是为四友。又置师友祭酒及侍中、谏议、六经祭酒各一人，凡九祭酒，秩上卿。琅邪左咸为讲春秋、颍川满昌为讲诗、长安国由为讲易、平阳唐昌为讲书、沛郡陈咸为讲礼、崔发为讲乐祭酒。遣谒者持安车印绶，即拜楚国龚胜为太子师友祭酒，胜不应征，不食而死。

　　宁始将军姚恂免，侍中崇禄侯孔永为宁始将军。

　　是岁，池阳县有小人景，长尺余，或乘车马，或步行，操持万物，小大各相称，〔师古曰：“车马及物皆称其人之形。”〕三日止。

　　濒河郡蝗生。〔师古曰：“谓缘河南北诸郡。濒，音频，又音宾。”〕

　　河决魏郡，泛清河以东数郡。先是，莽恐河决为元城冢墓害。及决东去，元城不忧水，故遂不堤塞。

　　四年二月，赦天下。

　　夏，赤气出东南，竟天。

　　厌难将军陈歆言捕虏生口，虏犯边者皆孝单于咸子角所为。莽怒，斩其子登于长安，以视诸蛮夷。〔师古曰：“视，音曰示。”〕

　　大司马甄邯死，宁始将军孔永为大司马，侍中大赘侯辅为宁始将军。

　　莽每当出，辄先搜索城中，名曰“横搜”。〔师古曰：“索，音山各反。横，音胡孟反。”〕是月，横搜五日。

　　莽至明堂，授诸侯茅土。下书曰：“予以不德，袭于圣祖，为万国主。思安黎元，在于建侯，分州正域，以美风俗。追监前代，爰纲爰纪。惟在尧典，十有二州，卫有五服。〔师古曰：“并解于上。”〕诗国十五，抪遍九州。〔师古曰：“谓周南、召南、卫、王、郑、齐、魏、唐、秦、陈、郐、曹、豳、鲁、商，凡十五国也。一曰，周南、召南、邶、鄘、卫、王、郑、齐、魏、唐、秦、陈、郐、曹、豳，是为十五国。抪，音普胡反。”〕殷颂有‘奄有九有’之言。〔师古曰：“商颂玄鸟之诗，美汤有功德，故能覆有九州。”〕禹贡之九州无并、幽，周礼司马则无徐、梁。帝王相改，各有云为。或昭其事，或大其本，厥义箸明，其务一矣。昔周二后受命，故有东都、西都之居。予之受命，盖亦如之。其以洛阳为新室东都，常安为新室西都。邦畿连体，各有采任。州从禹贡为九，爵从周氏有五。诸侯之员千有八百，附城之数亦如之，以俟有功。诸公一同，有众万户，土方百里。侯伯一国，众户五千，土方七十里。子男一则，众户二千有五百，土方五十里。附城大者食邑九成，众户九百，土方三十里。自九以下，降杀以两，〔师古曰：“两两而降也。杀，音所例反。”〕至于一成。〔如淳曰：“十里为成。”〕五差备具，合当一则。今已受茅土者，公十四人，侯九十三人，伯二十一人，子百七十一人，男四百九十七人，凡七百九十六人。附城千五百一十一人。九族之女为任者，八十三人。及汉氏女孙中山承礼君、遵德君、修义君更以为任。十有一公，九卿，十二大夫，二十四元士。定诸国邑采之处，使侍中讲礼大夫孔秉等与州部众郡晓知地理图籍者，共校治于寿成朱鸟堂。予数与群公祭酒上卿亲听视，咸已通矣。夫襃德赏功，所以显仁贤也；九族和睦，所以襃亲亲也。予永惟匪解，思稽前人，〔师古曰：“解，音曰懈。稽，考也。”〕将章黜陟，以明好恶，安元元焉。”以图簿未定，未授国邑，且令受奉都内，月钱数千。〔师古曰：“奉，音扶用反。”〕诸侯皆困乏，至有庸作者。

　　中郎区博谏莽曰：〔师古曰：“区，姓也，音一侯反。”〕“井田虽圣王法，其废久矣。周道既衰，而民不从。秦知顺民之心，可以获大利也，故灭庐井而置阡陌，遂王诸夏，讫今海内未厌其敝。今欲违民心，追复千载绝迹，〔师古曰：“复，音扶目反。”〕虽尧舜复起，而无百年之渐，弗能行也。天下初定，万民新附，诚未可施行。”莽知民怨，乃下书曰：“诸名食王田，皆得卖之，勿拘以法。犯私买卖庶人者，且一切勿治。”

　　初，五威将帅出，改句町王以为侯，王邯怨怒不附。〔师古曰：“邯，句町王之名也，音下甘反。”〕莽讽牂柯大尹周歆诈杀邯。邯弟承起兵攻杀歆。先是，莽发高句骊兵，当伐胡，不欲行，郡强迫之，皆亡出塞，因犯法为寇。辽西大尹田谭追击之，为所杀。州郡归咎于高句骊侯驺。严尤奏言：“貉人犯法，不从驺起，正有它心，宜令州郡且尉安之。〔师古曰：“假令驺有恶心，亦当且慰安。”〕今猥被以大罪，〔师古曰：“猥，多也，厚也。被，加也，音皮义反。”〕恐其遂畔，夫余之属必有和者。〔师古曰：“和，应也，音胡卧反。”〕匈奴未克，夫余、秽貉复起，此大忧也。”莽不尉安，秽貉遂反，诏尤击之。尤诱高句骊侯驺至而斩焉，传首长安。莽大说，下书曰：“乃者，命遣猛将，共行天罚，〔师古曰：“共，读曰恭。”〕诛灭虏知，分为十二部，或断其右臂，或斩其左腋，或溃其胸腹，或紬其两胁。〔师古曰：“紬，音与抽同。”〕今年刑在东方，〔张晏曰：“是岁在壬申，刑在东方。”〕诛貉之部先纵焉。捕斩虏驺，平定东域，虏知殄灭，在于漏刻。此乃天地群神社稷宗庙佑助之福，公卿大夫士民同心将率虓虎之力也。〔师古曰：“虓，音火交反。”〕予甚嘉之。其更名高句骊为下句骊，布告天下，令咸知焉。”于是貉人愈犯边，东北与西南夷皆乱云。

　　莽志方盛，以为四夷不足吞灭，专念稽古之事，复下书曰：“伏念予之皇始祖考虞帝，受终文祖，在璇玑玉衡以齐七政，遂类于上帝，禋于六宗，望秩于山川，遍于群神，巡狩五岳，群后四朝，敷奏以言，明试以功。〔师古曰：“解并在前。”〕予之受命即真，到于建国五年，已五载矣。阳九之阸既度，百六之会已过。岁在寿星，填在明堂，仓龙癸酉，德在中宫。〔服虔曰：“仓龙，太岁也。”张晏曰：“太岁起于甲寅为龙，东方仓。癸德在中宫也。”晋灼曰：“寿星，角亢也。东宫仓龙，房心也。心为明堂，填星所在，其国昌。莽自谓土也，土行主填星。癸德在中宫，宫又土也。”〕观晋掌岁，龟策告从，〔孟康曰：“观辰星进退。掌，主也。”晋灼曰：“国语晋文公以卯出酉入，过五鹿得土，岁在寿星，其日戊申。莽欲法之，以为吉祥。正以二月建寅之节东巡狩者，取万物生之始也。视晋识太岁所在，宿度所合，卜筮皆吉，故法之。”〕其以此年二月建寅之节东巡狩，具礼仪调度。”〔师古曰：“调，音徒钓反。”〕群公奏请募吏民人马布帛绵，又请内郡国十二买马，发帛四十五万匹，输常安，前后毋相须。〔师古曰：“须，待也。”〕至者过半，莽下书曰：“文母太后体不安，其且止待后。”

　　是岁，改十一公号，以“新”为“心”，后又改“心”为“信”。

　　五年二月，文母皇太后崩，葬渭陵，与元帝合而沟绝之。〔如淳曰：“葬于司马门内，作沟绝之。”〕立庙于长安，新室世世献祭。元帝配食，坐于床下。莽为太后服丧三年。

　　大司马孔永乞骸骨，赐安车驷马，以特进就朝位。同风侯逯并为大司马。

　　是时，长安民闻莽欲都雒阳，不肯缮治室宅，〔师古曰：“缮，补也。”〕或颇彻之。莽曰：“玄龙石文曰‘定帝德，国雒阳’。符命著明，敢不钦奉！以始建国八年，岁缠星纪，〔孟康曰：“缠，居也。星纪在斗、牵牛间。”师古曰：“缠，践历也，音直连反。”〕在雒阳之都。其谨缮修常安之都，勿令坏败。敢有犯者，辄以名闻，请其罪。”

　　是岁，乌孙大小昆弥遣使贡献。大昆弥者，中国外孙也。其胡妇子为小昆弥，而乌孙归附之。莽见匈奴诸边并侵，意欲得乌孙心，乃遣使者引小昆弥使置大昆弥使上。保成师友祭酒满昌劾奏使者曰：“夷狄以中国有礼谊，故诎而服从。大昆弥，君也，今序臣使于君使之上，非所以有夷狄也。奉使大不敬！”莽怒，免昌官。

　　西域诸国以莽积失恩信，焉耆先畔，杀都护但钦。

　　十一月，彗星出，二十余日，不见。

　　是岁，以犯挟铜炭者多，除其法。

　　明年改元曰天凤。

　　天凤元年正月，赦天下。

　　莽曰：“予以二月建寅之节行巡狩之礼，太官赍糒乾肉，内者行张坐卧，〔师古曰：“糒，乾饭也。张坐卧，谓帷帐茵席也。糒，音备。”〕所过毋得有所给。〔师古曰：“言自赍食及帷帐以行，在路所经过，不须供费也。”〕予之东巡，必躬载耒，〔师古曰：“耒，耕曲木也，音力对反。”〕每县则耕，以劝东作。予之南巡，必躬载耨，每县则薅，以劝南伪。〔师古曰：“耨，锄也。薅，耘去草也。耨，音奴豆反。薅，音火高反。伪，读曰讹。讹，化也。”〕予之西巡，必躬载銍，每县则获，以劝西成。予之北巡，必躬载拂，每县则粟，以劝盖臧。〔师古曰：“拂，音佛，所以击治禾者也，今谓之连枷。粟谓治粟。”〕毕北巡狩之礼，即于土中居雒阳之都焉。敢有趋讙犯法，〔刘德曰：“趋讙，走呼也。”〕辄以军法从事。”群公奏言：“皇帝至孝，往年文母圣体不豫，躬亲供养，衣冠稀解。因遭弃群臣悲哀，颜色未复，饮食损少。今一岁四巡，道路万里，春秋尊，非糒乾肉之所能堪。且无巡狩，须阕大服，〔师古曰：“阕，尽也，音口决反。”〕以安圣体。臣等尽力养牧兆民，奉称明诏。”〔师古曰：“称，副也。”〕莽曰：“群公、群牧、群司、诸侯、庶尹愿尽力相帅养牧兆民，欲以称予，繇此敬听，〔师古曰：“繇，读与由同。”〕其勗之哉！毋食言焉。更以天凤七年，岁在大梁，仓龙庚辰，行巡狩之礼。厥明年，岁在实沈，仓龙辛巳，即土之中雒阳之都。”乃遣太傅平晏、大司空王邑之雒阳，营相宅兆，图起宗庙、社稷、郊兆云。

　　三月壬申晦，日有食之。大赦天下。策大司马逯并曰：“日食无光，干戈不戢，其上大司马印韍，就侯氏朝位。太傅平晏勿领尚书事，省侍中诸曹兼官者。以利苗男为大司马。”〔如淳曰：“利苗，邑名。”〕

　　莽即真，尤备大臣，抑夺下权，朝臣有言其过失者，辄拔擢。孔仁、赵博、费兴等以敢击大臣，〔师古曰：“费，音扶味反。”〕故见信任，择名官而居之。公卿入宫，吏有常数，太傅平晏从吏过例，掖门仆射苛问不逊，〔师古曰：“仆射苛问平晏，其言不逊。”〕戊曹士收系仆射。〔应劭曰：“莽自以土行，故使太傅置戊曹士。士，掾也。”苏林曰：“士者，曹掾，属公府，诸曹次第之名也。”师古曰：“应说是。”〕莽大怒，使执法发车骑数百围太傅府，捕士，即时死。大司空士夜过奉常亭，亭长苛之，告以官名，亭长醉曰：“宁有符传邪？”〔师古曰：“传，音张恋反。”〕士以马棰击亭长，〔师古曰：“棰，策也，音止繠反。”〕亭长斩士，亡，郡县逐之。家上书，〔师古曰：“亭长家上书自治。”〕莽曰：“亭长奉公，勿逐。”大司空邑斥士以谢。国将哀章颇不清，莽为选置和叔，〔师古曰：“特为置此官。”〕敕曰：“非但保国将闺门，当保亲属在西州者。”诸公皆轻贱，而章尤甚。

　　四月，陨霜，杀屮木，〔师古曰：“屮，古草字。”〕海濒尤甚。〔师古曰：“边海之地也。濒，音频，又音宾。”〕六月，黄雾四塞。七月，大风拔树，飞北阙直城门屋瓦。〔师古曰：“北阙直城门瓦皆飞也。直城门，长安城门名也，解在《成纪》。”〕雨雹，杀牛羊。

　　莽以周官、王制之文，置卒正、连率、大尹，职如太守；属令、属长，职如都尉。置州牧、部监二十五人。见礼如三公。监位上大夫，各主五郡。公氏作牧，侯氏卒正，伯氏连率，子氏属令，男氏属长，皆世其官，其无爵者为尹。分长安城旁六乡，置帅各一人。分三辅为六尉郡，〔师古曰：“三辅黄图云：‘渭城、安陵以西，北至栒邑、义渠十县，属京尉大夫府，居故长安寺；高陵以北十县，属师尉大夫府，居故廷尉府；新丰以东，至湖十县，属翊尉大夫府，居城东；霸陵、杜陵，东至蓝田，西至武功、郁夷十县，属光尉大夫府，居城南；茂陵、槐里以西，至汧十县，属扶尉大夫府，居城西；长陵、池阳以北，至云阳、祋祤十县，属列尉大夫府，居城北。’”〕河东、河内、弘农、河南、颍川、南阳为六队郡，〔师古曰：“队，音遂。”按：此“队(隊)”，为“坠(墜)”之简略。〕置大夫，职如太守；属正，职如都尉。更名河南大尹曰保忠信卿。益河南属县满三十。置六郊州长各一人，人主五县。及它官名悉改。大郡至分为五。郡县以亭为名者三百六十，以应符命文也。缘边又置竟尉，〔师古曰：“竟，音曰境。”〕以男为之。诸侯国閒田，为黜陟增减云。〔师古曰：“閒，音闲。以拟有功封赐，有罪黜陟也。”〕莽下书曰：“常安西都曰六乡，众县曰六尉。义阳东都曰六州，众县曰六队。粟米之内曰内郡，〔师古曰：“禹贡去王城四百里纳粟，五百里纳米，皆在甸服之内。”〕其外曰近郡。有鄣徼者曰边郡。合百二十有五郡。九州之内，县二千二百有三。公作甸服，是为惟城；诸在侯服，是为惟宁；在采、任诸侯，是为惟翰；〔师古曰：“采，采服也。任，男服也。”〕在宾服，是为惟屏；〔师古曰：“宾服即古卫服也，取诸侯宾服以为名。”〕在揆文敎，奋武卫，是为惟垣；在九州之外，是为惟藩：〔师古曰：“凡此惟城以下，取诗大雅板之篇云‘价人惟藩，大师惟垣，大邦惟屏，大宗惟翰，怀德惟宁，宗子惟城’，以为名号也。解在《诸侯王表》。”〕各以其方为称，总为万国焉。”其后，岁复变更，一郡至五易名，而还复其故。吏民不能纪，每下诏书，辄系其故名，曰：“制诏陈留大尹、太尉：其以益岁以南付新平。〔苏林曰：“陈留圉县，莽改曰益岁。”〕新平，故淮阳。以雍丘以东付陈定。陈定，故梁郡。以封丘以东付治亭。治亭，故东郡。以陈留以西付祈隧。祈隧，故荥阳。陈留已无复有郡矣。大尹、大尉，皆诣行在所。”其号令变易，皆此类也。

　　令天下小学，戊子代甲子为六旬首。冠以戊子为元日，〔师古曰：“冠，音工唤反。元，善也。”〕昏以戊寅之旬为忌日。〔师古曰：“昏谓娶妻也。”〕百姓多不从者。

　　匈奴单于知死，弟咸立为单于，求和亲。莽遣使者厚赂之，诈许还其侍子登，因购求陈良、终带等。单于即执良等付使者，槛车诣长安。莽燔烧良等于城北，令吏民会观之。

　　缘边大饥，人相食。谏大夫如普行边兵，〔师古曰：“行，音下更反。”〕还言“军士久屯塞苦，边郡无以相赡。今单于新和，宜因是罢兵。”校尉韩威进曰：“以新室之威而吞胡虏，无异口中蚤虱。臣愿得勇敢之士五千人，不赍斗粮，饥食虏肉，渴饮其血，可以横行。”莽壮其言，以威为将军。然采普言，征还诸将在边者。免陈钦等十八人，又罢四关填都尉诸屯兵。会匈奴使还，单于知侍子登前诛死，发兵寇边，莽复发军屯。于是边民流入内郡，为人奴婢，乃禁吏民敢挟边民者弃市。

　　益州蛮夷杀大尹程隆，三边尽反。遣平蛮将军冯茂将兵击之。

　　宁始将军侯辅免，讲易祭酒戴参为宁始将军。

　　二年二月，置酒王路堂，公卿大夫皆佐酒。〔师古曰：“助行酒。”〕大赦天下。

　　是时，日中见星。

　　大司马苗左迁司命，以延德侯陈茂为大司马。

　　讹言黄龙墯死黄山宫中，百姓犇走往观者有万数。莽恶之，〔师古曰：“莽自谓黄德，故有此妖。”〕捕系问语所从起，不能得。

　　单于咸既和亲，求其子登尸，莽欲遣使送致，恐咸怨恨害使者，乃收前言当诛侍子者故将军陈钦，以他辠系狱。钦曰：“是欲以我为说于匈奴也。”〔师古曰：“说，解说也。讬言以其前建议诛侍子，今故杀之。”〕遂自杀。莽选儒生能顓对者〔师古曰：“顓与专同。专对，谓应对无方，能专其事。”〕济南王咸为大使，五威将琅邪伏黯等为帅，使送登尸。敕令掘单于知墓，棘鞭其尸。又令匈奴却塞于漠北，责单于马万匹，牛三万头，羊十万头，及稍所略边民生口在者皆还之。莽好为大言如此。咸到单于庭，陈莽威德，责单于背畔之辠，应敌从横，单于不能诎，遂致命而还之。入塞，咸病死，封其子为伯，伏黯等皆为子。

　　莽意以为制定则天下自平，故锐思于地理，制礼作乐，讲合六经之说。公卿旦入暮出，议论连年不决，不暇省狱讼寃结民之急务。县宰缺者，数年守兼，〔师古曰：“不拜正官，权令人守兼。”〕一切贪残日甚。中郎将、绣衣执法在郡国者，并乘权埶，传相举奏。又十一公士分布劝农桑，班时令，案诸章，冠盖相望，交错道路，召会吏民，逮捕证左，郡县赋敛，递相赇赂，白黑纷然，〔师古曰：“白黑谓清浊也。纷然，乱意也，言清浊不分也。”〕守阙告诉者多。莽自见前顓权以得汉政，故务自擥众事，〔师古曰：“擥与揽同，其字从手。”〕有司受成苟免。〔师古曰：“莽事事自决，成熟乃以付吏，吏苟免罪责而已。”〕诸宝物名、帑藏、钱谷官，〔师古曰：“帑，音他莽反，又音奴。”〕皆宦者领之；吏民上封事书，宦官左右开发，尚书不得知。其畏备臣下如此。又好变改制度，政令烦多，当奉行者，辄质问乃以从事，〔师古曰：“质，正也。”〕前后相乘，愦眊不渫。〔师古曰：“乘，积也，登也。愦眊，不明也。渫，散也，彻也。愦，音工内反。眊，音莫报反。”〕莽常御灯火至明，犹不能胜。尚书因是为奸寝事，上书待报者连年不得去，拘系郡县者逢赦而后出，卫卒不交代三岁矣。谷常贵，边兵二十余万人仰衣食，〔师古曰：“仰，音牛向反。”〕县官愁苦。五原、代郡尤被其毒，起为盗贼，数千人为辈，转入旁郡。莽遣捕盗将军孔仁将兵与郡县合击，岁余乃定，边郡亦略将尽。〔师古曰：“言其逃亡，结为盗贼，在者少也。”〕

　　邯郸以北大雨雾，水出，深者数丈，流杀数千人。

　　立国将军孙建死，司命赵闳为立国将军。宁始将军戴参归故官，南城将军廉丹为宁始将军。

　　三年二月乙酉，地震，大雨雪，〔师古曰：“雨，音于具反。”〕关东尤甚，深者一丈，竹栢或枯。大司空王邑上书言：“视事八年，功业不效，司空之职尤独废顿，至乃有地震之变。愿乞骸骨。”莽曰：“夫地有动有震，震者有害，动者不害。《春秋》记地震，《易》系坤动，动静辟胁，万物生焉。〔师古曰：“辟，音辟。辟，开也。胁，收敛也。易上系之辞曰：‘夫坤，其动也辟，其静也翕，是以广生焉。’故莽引之也。翕胁之声相近，义则同。”〕灾异之变，各有云为。天地动威，以戒予躬，公何辜焉，而乞骸骨，非所以助予者也。使诸吏散骑司禄大卫修宁男遵谕予意焉。”

　　五月，莽下吏禄制度，曰：“予遭阳九之阸，百六之会，国用不足，民人骚动，自公卿以下，一月之禄十緵布二匹，〔孟康曰：“緵，八十缕也。”师古曰：“緵，音子公反。”〕或帛一匹。予每念之，未尝不戚焉。今阸会已度，府帑虽未能充，略颇稍给，其以六月朔庚寅始，赋吏禄皆如制度。”四辅公卿大夫士，下至舆僚，凡十五等。僚禄一岁六十六斛，稍以差增，上至四辅而为万斛云。莽又曰：“‘普天之下，莫非王土；率土之宾，莫非王臣。’〔师古曰：“莽引小雅北山之诗也。”〕盖以天下养焉。周礼膳羞百有二十品，今诸侯各食其同、国、则；〔师古曰：“谓公食同，侯伯食国，子男食则也。”〕辟、任、附城食其邑；〔师古曰：“辟，君也。任，公主也。辟，音壁。任，音壬。”〕公、卿、大夫、元士食其采。〔师古曰：“谓因官职而食地也。”〕多少之差，咸有条品。岁丰穰则充其礼，〔师古曰：“穰，音人掌反。”〕有灾害则有所损，与百姓同忧喜也。其用上计时通计，天下幸无灾害者，太官膳羞备其品矣；即有灾害，以什率多少而损膳焉。东岳太师立国将军保东方三州一部二十五郡；南岳太傅前将军保南方二州一部二十五郡；西岳国师宁始将军保西方一州二部二十五郡；北岳国将卫将军保北方二州一部二十五郡；大司马保纳卿、言卿、仕卿、作卿、京尉、扶尉、兆队、右队、中部左洎前七部；〔服虔曰：“大司马保此官，皆如郡守也。”晋灼曰：“左与前故特七部。”师古曰：“洎亦臮字也。臮，及也。队，音遂。此下并同。按：此“队(隊)”，为“坠(墜)”之简略。”〕大司徒保乐卿、典卿、宗卿、秩卿、翼尉、光尉、左队、前队、中部、右部，有五郡；大司空保予卿、虞卿、共卿、工卿、师尉、列尉、祈队、后队、中部洎后十郡；〔师古曰：“共，读曰龚。”〕及六司，六卿，皆随所属之公保其灾害，亦以十率多少而损其禄。郎、从官、中都官吏食禄都内之委者，以太官膳羞备损而为节。〔师古曰：“言随其多少。”〕诸侯、辟、任、附城、群吏亦各保其灾害。几上下同心，〔师古曰：“几，音曰兾。”〕劝进农业，安元元焉。”莽之制度烦碎如此，课计不可理，吏终不得禄，各因官职为奸，受取赇赂以自共给。〔师古曰：“共，读曰供。”〕

　　是月戊辰，长平馆西岸崩，邕泾水不流，〔师古曰：“邕，读曰壅。”〕毁而北行。遣大司空王邑行视，〔师古曰：“行，音下更反。”〕还奏状，群臣上寿，以为河图所谓“以土填水”，〔师古曰：“填，读与镇同。”〕匈奴灭亡之祥也。乃遣并州牧宋弘、游击都尉任萌等将兵击匈奴，至边止屯。

　　七月辛酉，霸城门灾，民闲所谓青门也。〔师古曰：“三辅黄图云长安城东出南头名霸城门，俗以其色青，名曰青门。”〕

　　戊子晦，日有食之。大赦天下。复令公卿大夫诸侯二千石举四行各一人。〔师古曰：“依汉光禄之四科。”〕大司马陈茂以日食免，武建伯严尤为大司马。〔如淳曰：“莽之伯、子、男号也。”〕

　　十月戊辰，王路朱鸟门鸣，昼夜不绝，崔发等曰：“虞帝辟四门，通四聪。〔师古曰：“虞书叙舜之德也，‘辟四门，明四目，达四聪’，故引之。”〕门鸣者，明当修先圣之礼，招四方之士也。”于是令群臣皆贺，所举四行从朱鸟门入而对策焉。

　　平蛮将军冯茂击句町，士卒疾疫，死者什六七，赋敛民财什取五，益州虚耗而不克，征还下狱死。更遣宁始将军廉丹与庸部牧史熊击句町，颇斩首，有胜。莽征丹、熊，丹、熊愿益调度，必克乃还。复大赋敛，就都大尹冯英不肯给，上言“自越巂遂久仇牛、同亭邪豆之属反畔以来，〔服虔曰：“遂久，县也。仇牛等越巂旁夷。”〕积且十年，郡县距击不已。续用冯茂，苟施一切之政。僰道以南，山险高深，茂多敺众远居，〔师古曰：“敺，读与驱同。”〕费以亿计，吏士离毒气死者什七。〔师古曰：“离，遭也。”〕今丹、熊惧于自诡期会，〔师古曰：“诡，责也。自以为忧责。”〕调发诸郡兵谷，复訾民取其十四，〔师古曰：“发人訾财，十取其四也。”〕空破梁州，功终不遂。〔师古曰：“遂，成也。”〕宜罢兵屯田，明设购赏。”莽怒，免英官。后颇觉寤，曰：“英亦未可厚非。”复以英为长沙连率。

　　翟义党王孙庆捕得，莽使太医、尚方与巧屠共刳剥之，〔师古曰：“刳，剖也。音口胡反。”〕量度五臧，〔师古曰：“度，音徒各反。”〕以竹筳导其脉，〔师古曰：“筳，竹挺也，音庭。”〕知所终始，云可以治病。〔师古曰：“以知血脉之原，则尽攻疗之道也。”〕

　　是岁，遣大使五威将王骏、西域都护李崇将戊己校尉出西域，诸国皆郊迎贡献焉。诸国前杀都护但钦，骏欲袭之，命佐帅何封、戊己校尉郭钦别将。〔师古曰：“别领兵在后也。将，音子亮反。”〕焉耆诈降，伏兵击骏等，皆死。钦、封后到，袭击老弱，从车师还入塞。莽拜钦为填外将军，〔师古曰：“填，音竹刃反。”〕封劋胡子，〔师古曰：“劋，音子小反。”〕何封为集胡男。西域自此绝。


 
 
 

　