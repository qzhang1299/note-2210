唐高祖武德九年秋八月甲子，太宗即皇帝位于东宫显德殿。九月己酉，上面定勋臣长孙无忌等爵邑，命陈叔达于殿下唱名示之，且曰：“朕叙卿等勋赏或未当，宜各自言。”于是诸将争功，纷纭不已。淮安王神通曰：“臣举兵关西，首应义旗，今房玄龄、杜如晦等专弄刀笔，功居臣上，臣窃不服。”上曰：“义旗初起，叔父虽首唱举兵，盖亦自营脱祸。及窦建德吞噬山东，叔父全军覆没。刘黑闼再合馀烬，叔父望风奔北。玄龄等运筹帷幄，坐安社稷，论功行赏，固宜居叔父之先。叔父国之至亲，朕诚无所爱，但不可以私恩滥与勋臣同赏耳。”诸将乃相谓曰：“陛下至公，虽淮安王尚无所私，吾侪何敢不安其分。”遂皆悦服。房玄龄尝言：“秦府旧人未迁官者，皆嗟怨曰：吾属奉事左右，几何年矣，今除官，返出前宫、齐府人之后。。”上曰：“王者至公无私，故能服天下之心。朕与卿辈日所衣食，皆取诸民者也。故设官分职，以为民也，当择贤才而用之，岂以新旧为先后哉。必也新而贤，旧而不肖，安可舍新而取旧乎。今不论其贤不肖，而直言嗟怨，岂为政之体乎。”

冬十月甲申，民部尚书裴矩奏：“民遭突厥暴践者，请户给绢一匹”。上曰：“朕以诚信御下，不欲虚有存恤之名而无其实。户有大小，岂得雷同给赐乎。”于是计口为率。


初，上皇欲强宗室以镇天下，故皇再从三从弟及兄弟之子，虽童孺皆为王，王者数十人。上从容问群臣：“遍封宗子，于天下利乎。”封德彝对曰：“前世唯皇子及兄弟乃为王，自馀非有大功无为王者。上皇敦睦九族，大封宗室，自两汉以来未有如今之多者。爵命既崇，多给力役，恐非示天下以至公也。”上曰：“然。朕为天子，所以养百姓也，岂可劳百姓以养己之宗族乎。”十一月庚寅，降宗室郡王皆为县公，惟有功者数人不降。


丙午，上与群臣论止盗。或请重法以禁之，上哂之曰：“民之所以为盗者，由赋繁役重，官吏贪求，饥寒切身，故不暇顾廉耻耳。朕当去奢省费，轻徭薄赋，选用廉吏，使民衣食有馀，则自不为盗，安用重法邪。”自是数年之后，海内升平，路不拾遗，外户不闭，商旅野宿焉。上又尝谓侍臣曰：“君依于国，国依于民。刻民以奉君，犹割肉以充腹，腹饱而身毙，君富而国亡。故人君之患不自外来，常由身出。夫欲盛则费广，费广则赋重，赋重则民愁，民愁则国危，国危则君丧矣。朕常以此思之，故不敢纵欲也。”


十二月己巳，益州大都督窦轨奏称獠反，请发兵讨之，上曰：“獠依阻山林，时出鼠窃，乃其常俗。牧守苟能抚以恩信，自然帅服，安可轻动干戈。渔猎其民，比之禽兽，岂为民父母之意邪。”竟不许。


上谓裴寂曰：“比多上书言事者，朕皆粘之屋壁，得出入省览。每思治道，或深夜方寝。公辈亦当恪勤职业，副朕此意。”

上厉精求治，数引魏徵入卧内，访以得失。征知无不言，上皆欣然嘉纳。上遣使点兵，封德彝奏：“中男虽未十八，其躯干壮大者，亦可并点”。上从之。敕出，魏徵固执以为不可，不肯署敕，至于数四。上怒，召而让之曰：“中男壮大者，乃奸民诈妄，以避征役。取之何害，而卿固执至此。”对曰：“夫兵在御之得其道，不在众多。陛下取其壮健，以道御之，足以无敌于天下，何必多取细弱以增虚数乎。且陛下每云吾以诚信御天下，欲使臣民皆无欺诈，今即位未几，失信者数矣。”上愕然曰：“朕何为失信。”对曰：“陛下初即位，下诏云：逋负官物，悉令蠲免。有司以为负秦府国司者非官物，征督如故。陛下以秦王升为天子，国司之物，非官物而何。又曰：关中免二年租调，关外给复一年，既而继有敕，云：已役已输者，以来年为始。散还之后，方复更征，百姓固已不能无怪。今既征得物，复点为兵，何谓来年为始乎。又陛下所与共治天下者在于守宰，居常简阅，咸以委之。至于点兵，独疑其诈，岂所谓以诚信为治乎。”上悦，曰：“曏者朕以卿固执，疑卿不达政事，今卿论国家大体，诚尽其精要。夫号令不信则民不知所从，天下何由而治乎，朕过深矣。”乃不点中男，赐征金瓮一。

上闻景州录事参军张玄素名，召见，问以政道。对曰：“隋主好自专庶务，不任群臣，群臣恐惧，唯知禀受奉行而已，莫之敢违。以一人之智决天下之务，借使得失相半，乖谬已多，下谀上蔽，不亡何待。陛下诚能谨择群臣而分任以事，高拱穆清而考其成败，以施刑赏，何忧不治。又，臣观隋末乱离，其欲争天下者不过十馀人而已，其馀皆保乡党全妻子，以待有道而归之耳。乃知百姓好乱者亦鲜，但人主不能安之耳。”上善其言，擢为侍御史。

前幽州记室直中书省张蕴古上《大宝箴》，其略曰：“圣人受命，拯溺亨屯，故以一人治天下，不以天下奉一人。”又曰：“壮九重于内，所居不过容膝，彼昏不知，瑶其台而琼其室。罗八珍于前，所食不过适口，惟狂罔念，丘其糟而池其酒。”又曰：“勿没没而暗，勿察察而明，虽冕旒蔽目而视于未形，虽黈纩塞耳而听于无声。”上嘉之，赐以束帛，除大理丞。

上召傅奕，赐之食，谓曰：“汝前所奏，几为吾祸。然凡有天变，卿宜尽言皆如此，勿以前事为惩也。”上尝谓奕曰：“佛之为教，玄妙可师，卿何独不悟其理。”对曰：“佛乃胡中桀黠，诳耀彼土。中国邪僻之人，取庄、老玄谈，辅以妖幻之语，用欺愚俗，无益于民，有害于国。臣非不悟，鄙不学也。”上颇然之。

上患吏多受赇，密使左右试赂之。有司门令史受绢一匹，上欲杀之，民部尚书裴矩谏曰：“为吏受赂，罪诚当死。但陛下使人遗之而受，乃陷人于法也，恐非所谓道之以德，齐之以礼。”上悦，召文武五品以上告之曰：“裴矩能当官力争，不为面从，傥每事皆然，何忧不治。”

臣光曰：古人有言：“君明臣直。”裴矩佞于隋而忠于唐，非其性之有变也，君恶闻其过则忠化为佞，君乐闻直言则佞化为忠。是知君者表也，臣者景也，表动则景随矣。

太宗贞观元年春正月丁亥，上宴群臣，奏《秦王破陈乐》。上曰：“朕昔受委专征，民间遂有此曲，虽非文德之雍容，然功业由兹而成，不敢忘本。”封德彝曰：“陛下以神武平海内，岂文德之足比。”上曰：“戡乱以武，守成以文，文武之用，各随其时。卿谓文不及武，斯言过矣。”德彝顿首谢。

上以兵部郎中戴胄忠清公直，擢为大理少卿。上以选人多诈冒资阴，敕令自首，不首者死。未几有诈冒事觉者，上欲杀之。胄奏：“据法应流”。上怒曰：“卿欲守法，而使朕失信乎。”对曰：“敕者出于一时之喜怒，法者国家所以布大信于天下也。陛下忿选人之多诈，故欲杀之，而既知其不可，复断之以法，此乃忍小忿而存大信也。”上曰：“卿能执法，朕复何忧。”胄前后犯颜执法，言如涌泉，上皆从之，天下无冤狱。

上令封德彝举贤，久无所举。上诘之，对曰：“非不尽心，但于今未有奇才耳。”上曰：“君子用人如器，各取所长，古之致治者，岂借才于异代乎。正患已不能知，安可诬一世之人。”德彝惭而退。

御史大夫杜淹奏：“诸司文案，恐有稽失，请令御史就司检校。”上以问封德彝，对曰：“设官分职，各有所司。果有愆违，御史自应纠举。若遍历诸司，搜擿疵颣，大为烦碎。”淹默然。上问淹“何故不复论执。”对曰：“天下之务，当尽至公，善则从之。德彝所言，真得大体，臣诚心服，不敢遂非。”上悦，曰：“公等各能如是，朕复何忧。”

右骁卫大将军长孙顺德受人馈绢，事觉，上曰：“顺德果能有益国家，朕与之共有府库耳，何至贪冒如是乎。”犹惜其有功，不之罪，但于殿庭赐绢数十匹。大理少卿胡演曰：“顺德枉法受财，罪不可赦，奈何复赐之绢。”上曰：“彼有人性，得绢之辱，甚于受刑。如不知愧，一禽兽耳，杀之何益。”

闰三月壬申，上谓太子少师萧瑀曰：“朕少好弓矢，得良弓十数，自谓无以加。近以示弓工，乃曰皆非良材。朕问其故，工曰：木心不直则脉理皆邪，弓虽劲而发矢不直。朕始寤曏者辨之未精也。朕以弓矢定四方，识之犹未能尽，况天下之务，其能遍知乎。”乃命京官五品以上更宿中书内省，数延见，问以民间疾苦及政事得失。

夏五月，有上书请去佞臣者，上问：“佞臣为谁。”对曰：“臣居草泽，不能的知其人。愿陛下与群臣言，或阳怒以试之，彼执理不屈者，直臣也，畏威顺旨者，佞臣也。”上曰：“君，源也。臣，流也。浊其源而求其流之清，不可得矣。君自为诈，何以责臣下之直乎。朕方以至诚治天下，见前世帝王好以权谲小数接其臣下者，常窃耻之。卿策虽善，朕不取也。”

六月戊申，上与侍臣论周、秦修短。萧瑀对曰：“纣为不道，武王征之，周及六国无罪，始皇灭之。得天下虽同，人心则异。”上曰：“公知其一，未知其二。周得天下，增修仁义，秦得天下，益尚诈力，此修短之所以殊也。盖取之或可以逆得，而守之不可以不顺故也。”瑀谢不及。

上问公卿以享国久长之策。萧瑀言：“三代封建而久长，秦孤立而速亡。”上以为然，于是始有封建之议。

秋九月辛酉，中书令宇文士及罢为殿中监，御史大夫杜淹参豫朝政。他官参豫政事自此始。淹荐刑部员外郎邸怀道，上问其行能，对曰：“炀帝将幸江都，召百官问行留之计，怀道为吏部主事，独言不可。臣亲见之。”上曰：“卿称怀道为是，何为自不正谏。”对曰：“臣尔日不居重任，又知谏不从，徒死无益。”上曰：“卿知炀帝不可谏，何为立其朝。既立其朝，何为不谏。卿仕隋，容可云位卑，后仕王世充，尊显矣，何得亦不谏。”对曰：“臣于世充非不谏，但不从耳。”上曰：“世充若贤而纳谏，不应亡国。若暴而拒谏，卿何得免祸。”淹不能对。上曰：“今日可谓尊任矣，可以谏未。”对曰：“愿尽死。”上笑。

冬十二月，或告右丞魏徵私其亲戚，上使御史大夫温彦博按之，无状。彦博言于上曰：“征不存形迹，远避嫌疑，心虽无私，亦有可责。”上令彦博让征，且曰：“自今宜存形迹。”他日，征入见，言于上曰：“臣闻君臣同体，宜相与尽诚。若上下但存形迹，则国之兴丧尚未可知，臣不敢奉诏。”上瞿然曰：“吾已悔之。”征再拜曰：“臣幸得奉事陛下，愿使臣为良臣，勿为忠臣。”上曰：“忠良有以异乎。”对曰：“稷、契、皋陶，君臣协心，俱享尊荣，所谓良臣。龙逄、比干，面折廷争，身诛国亡，所谓忠臣。”上悦，赐绢五百匹。

上神采英毅，群臣进见者皆失举措。上知之，每见人奏事，必假以辞色，冀闻规谏。尝谓公卿曰：“人欲自见其形，必资明镜。君欲自知其过，必待忠臣。苟其君愎谏自贤，其臣阿谀顺旨，君既失国，臣岂能独全。如虞世基等谄事炀帝以保富贵，炀帝既弑，世基等亦诛。公辈宜用此为戒，事有得失，无惜尽言。”

或上言秦府旧兵宜尽除武职，追入宿卫。上谓之曰：“朕以天下为家，惟贤是与，岂旧兵之外皆可无信者乎。汝之此意，非所以广朕德于天下也。”上谓公卿曰：“昔禹凿山治水而民无谤讟者，与人同利故也。秦始皇营宫室而民怨叛者，病人以利己故也。夫靡丽珍奇，固人之所欲，若纵之不已，则危亡立至。朕欲营一殿，材用已具，鉴秦而止。三公以下，宜体朕此意。”由是二十年间，风俗素朴，衣无锦绣，公私富给。

上谓黄门侍郎王圭曰：“国家本置中书、门下以相检察，中书诏敕或有差失，则门下当行驳正。人心所见，互有不同，苟论难往来，务求至当，舍已从人，亦复何伤。比来或护已之短，遂成怨隙，或苟避私怨，知非不正，顺一人之颜情，为兆民之深患，此乃亡国之政也。炀帝之世，内外庶官务相顺从，当是之时，皆自谓有智，祸不及身。及天下大乱，国家两亡，虽其间万一有得免者，亦为时论所贬，终古不磨。卿曹各当徇公忘私，勿雷同也。”

上谓侍臣曰：“吾闻西域贾胡得美珠，剖身以藏之，有诸。”侍臣曰：“有之。”上曰：“人皆知笑彼之爱珠，而不爱其身也。吏受赇抵法，与帝王徇奢欲而亡国者，何以异于彼胡之可笑邪。”魏徵曰：“昔鲁哀公谓孔子曰：人有好忘者，徙宅而忘其妻。孔子曰：又有甚者，桀纣乃忘其身。亦犹是也。”上曰：“然。朕与公辈宜戮力相辅，庶免为人所笑也。”

鄃令裴仁轨私役门夫，上怒，欲斩之。殿中侍御史长安李乾祐谏曰：“法者，陛下所与天下共也，非陛下所独有也。今仁轨坐轻罪而抵极刑，臣恐人无所措手足。”上悦，免仁轨死，以乾祐为侍御史。

上尝语及关中、山东人，意有同异。殿中侍御史义丰张行成跪奏曰：“天子以四海为家，不当有东西之异，恐示人以隘。”上善其言，厚赐之。自是每有大政，常使预议。

二年春正月，上问魏徵曰：“人主何为而明。何为而暗。”对曰：“兼听则明，偏信则暗。昔尧清问下民，故有苗之恶得以上闻。舜明四目，达四聪，故共、鲧、鱹兜不能蔽也。秦二世偏信赵高，以成望夷之祸。梁武帝偏信朱异，以取台城之辱。隋炀帝偏信虞世基，以致彭城合之变。是故人君兼听广纳，则贵臣不得壅蔽，而下情得以上通也。”上曰：“善。”上谓黄门侍郎王圭曰：“开皇十四年大旱，隋文帝不许赈给，而令百姓就食山东。比至末年，天下储积可供五十年。炀帝恃其富饶，侈心无厌，卒亡天下。但使仓庾之积足以备凶年，其馀何用哉。”

二月，上谓侍臣曰：“人言天子至尊，无所畏惮。朕则不然，上畏皇天之监临，下惮群臣之瞻仰，兢兢业业，犹恐不合天意，未副人望。”魏徵曰：“此诚致治之要，愿陛下慎终如始则善矣。”

上谓房玄龄等曰：“为政莫若至公。昔诸葛亮窜廖立、李严于南夷，亮卒而立、严皆悲泣，有死者，非至公能如是乎。又高颎为隋相，公平识治体，隋之兴亡，系颎之存没。朕既慕前世之明君，卿等不可不法前世之贤相也。”

夏四月，太常少卿祖孝孙以为“梁、陈之音多吴、楚，周、齐之音多胡、夷”，于是斟酌南北，考以古声，作《唐雅乐》，凡八十四调，三十一曲，十二和。诏协律郎张文收与孝孙同修定。六月乙酉，孝孙等奏新乐，上曰：“礼乐者，盖圣人缘物以设教耳，治之隆替，岂由于此。”御史大夫杜淹曰：“齐之将亡，作《伴侣曲》，陈之将亡，作《玉树后庭花》，其声哀思，行路闻之皆悲泣，何得言治之隆替不在乐也。”上曰：“不然。夫乐能感人，故乐者闻之则喜，忧者闻之则悲，悲喜在人心，非由乐也。将亡之政，民必愁苦，故闻乐而悲耳。今二曲俱存，朕为公奏之，公岂悲乎。”右丞魏徵曰：“古人称礼云，礼云，玉帛云乎哉。乐云，乐云，钟鼓云乎哉。乐诚在人和，不在声音也。”

臣光曰：臣闻垂能目制方圆，心度曲直，然不能以教人，其所以教人者，必规矩而已矣。圣人不勉而中，不思而得，然不能以授人，其所以授人者，必礼乐而已矣。礼者圣人之所履也，乐者圣人之所乐也。圣人履中正而乐和平，又思与四海共之，百世传之，于是乎作礼乐焉。故工人执垂之规矩而施之器，是亦垂之功已。王者执五帝、三王之礼乐而施之世，是亦五帝、三王之治已。五帝、三王，其违世已久，后之人见其礼知其所履，闻其乐知其所乐，炳然若犹存于世焉，此非礼乐之功邪。

夫礼乐有本有末，中和者本也，容声者末也，二者不可偏废。先王守礼乐之本，未尝须臾去于心，行礼乐之文，未尝须臾远于身。兴于闺门，着于朝廷，被于乡遂比邻，达于诸侯，流于四海，自祭祀军旅至于饮食起居，未尝不在礼乐之中。如此数十百年，然后治化周浃，凤凰来仪也。苟无其本而徒有其末，一日行之而百日舍之，求以移风易俗，诚亦难矣。是以汉武帝置协律，歌天瑞，非不美也，不能免哀痛之诏。王莽建羲和，考律吕，非不精也，而不能救渐台之祸。晋武帝制笛尺，调金石，非不祥也，不能弭平阳之灾。梁武帝立四器，调八音，非不察也，不能免台城之辱。然则虽《韶》、《夏》、《濩》、《武》之音具存于世，苟其馀不足以称之，曾不能化一夫，况四海乎。是犹执垂之规矩而无工与材，坐而待器之成，终不可得也。况齐、陈淫昏之主，亡国之音，暂奏于庭，乌能变一世之哀乐乎。而太宗遽云治之隆替不由于乐，何发言之易，而果于非圣人也如此。

夫礼非威仪之谓也，然无威仪则礼不可得而行矣。乐非声音之谓也，然无声音则乐不可得而见矣。譬诸山，取其一土一石而谓之山则不可，然土石皆去，山于何在哉。故曰：“无本不立，无文不行。”奈何以齐、陈之音不验于今世，而谓乐无益于治乱，何异睹拳石而轻泰山乎。必若所言，则是五帝、三王之乐皆妄也。“君子于其所不知，盖阙如也”，惜哉。

六月戊子，上谓侍臣曰：“朕观《隋炀帝集》，文辞奥博，亦知是尧、舜而非桀、纣，然行事何其反也。”魏徵对曰：“人君虽圣哲，犹当虚己以受人，故智者献其谋，勇者竭其力。炀帝恃其俊才，骄矜自用，故口诵尧、舜之言，而身为桀、纣之行，曾不自知，以至覆亡也。”上曰：“前事不远，吾属之师也。”

畿内有蝗。辛卯，上入苑中，见蝗，掇数枚，祝之曰：“民以谷为命，而汝食之，宁食吾之肺肠。”举手欲吞之，左右谏曰：“恶物或成疾。”上曰：“朕为民受灾，何疾之避。”遂吞之。是岁，蝗不为灾。

上曰：“朕每临朝，欲发一言，未尝不三思，恐为民害，是以不多言。”给事中知起居事杜正伦曰：“臣职在记言，陛下之言失，臣必书之，岂徒有害于今，亦恐贻讥于后。”上悦，赐绢二百段。

上曰：“梁武帝君臣惟谈苦空，侯景之乱，百官不能乘马。元帝为周师所围，犹讲《老子》，百官戎服以听。此深足为戒。朕所好者，唯尧、舜、周、孔之道，以为如鸟有翼，如鱼有水，失之则死，不可暂无耳。”

秋七月，上谓侍臣曰：“古语有之：赦者小人之幸，君子之不幸。一岁再赦，善人喑哑。夫养稂莠者害嘉谷，赦有罪者贼良民。故朕即位以来，不欲数赦，恐小人恃之轻犯宪章故也。”

九月，上曰：“比见群臣屡上表贺祥瑞。夫家给人足而无瑞，不害为尧、舜。百姓愁怨而多瑞，不害为桀、纣。后魏之世，吏焚连理木，煮白雉而食之，岂足为至治乎。”丁未，诏“自今大瑞听表闻，自外诸瑞申所司而已。”尝有白鹊构巢于寝殿槐上，合欢如腰鼓，左右称贺。上曰：“我常笑隋炀帝好祥瑞。瑞在得贤，此何足贺。”命毁其巢，纵鹊于野外。

上问王圭曰：“近世为国者益不及前古，何也。”对曰：“汉世尚儒术，宰相多用经术士，故风俗淳厚。近世重文轻儒，参以法律，此治化之所以益衰也。”上然之。

冬十二月壬午，以黄门侍郎王圭为守侍中。上尝闲居，与圭语，有美人侍侧，上指示圭曰：“此庐江王瑗之姬也。瑗杀其夫而纳之。”圭避席曰：“陛下以庐江纳之为是邪，非邪。”上曰：“杀人而取其妻，何问是非。”对曰：“昔齐桓公知郭公之所以亡，由善善而不能用，然弃其所言之人，管仲以为无异于郭公。今此美人尚在左右，臣以为圣心是之也。”上悦，即出之，还其亲族。

上使太常少卿祖孝孙教宫人音乐，不称旨，上责之。温彦博、王圭谏曰：“孝孙雅士，今乃使之教宫人，又从而谴之，臣窃以为不可。”上怒曰：“朕置卿等于腹心，当竭忠直以事我，乃附下罔上，为孝孙游说邪。”彦博拜谢。圭不拜，曰：“陛下责臣以忠直，今臣所言岂私曲邪。此乃陛下负臣，非臣负陛下。”上默然而罢。明日，上谓房玄龄曰：“自古帝王纳谏诚难。朕昨责温彦博、王圭，至今悔之。公等勿为此不尽言也。”

上曰：“为朕养民者，唯在都督、刺史，朕常疏其名于屏风，坐卧观之，得其在官善恶之迹，皆注于名下，以备黜陟。县令尤为亲民，不可不择。”乃命内外五品以上，各举堪为县令者，以名闻。

上曰：“比有奴告其主反者，此弊事。夫谋反不能独为，必与人共之，何患不发，何必使奴告邪。自今有奴告主者皆勿受，仍斩之。”

三年春二月戊寅，以房玄龄为左仆射，杜如晦为右仆射，以尚书右丞魏徵守秘书监，参预朝政。

三月丁巳，上谓房玄龄、杜如晦曰：“公为仆射，当广求贤人，随才授任，此宰相之职也。比闻听受辞讼，日不暇给，安能助朕求贤乎。”因敕尚书细务属左右丞，唯大事应奏者乃关仆射。玄龄明达吏事，辅以文学，夙夜尽心，恐一物失所。用法宽平，闻人有善，若已有之。不以求备取人，不以己长格物。与如晦引拔士类，常如不及。至于台阁规模，皆二人所定。上每与玄龄谋事，必曰：“非如晦不能决。”及如晦至，卒用玄龄之策。盖玄龄善谋，如晦能断故也。二人深相得，同心徇国，故唐世称贤相者推房、杜焉。玄龄虽蒙宠待，或以事被谴，辄累日诣朝堂，稽颡请罪，恐惧若无所容。

玄龄监修国史，上语之曰：“比见《汉书》载《子虚》、《上林赋》，浮华无用。其上书论事词理切直者，朕从与不从，皆当载之。”

夏四月乙亥，上皇徙居弘义宫，更名大安宫。甲午，上始御太极殿，谓侍臣曰：“中书、门下，机要之司，诏敕有不便者皆应论执。比来唯睹顺从，不闻违异。若但行文书，则谁不可为，何必择才也。”房玄龄等皆顿首谢。故事，凡军国大事，则中书舍人各执所见，杂署其名，谓之“五花判事”。中书侍郎、中书令省审之，给事中、黄门侍郎驳正之。上始申明旧制，由是鲜有败事。

冬十二月乙酉，上问给事中孔颖达曰：“《论语》以能问于不能，以多问于寡，有若无，实若虚，何谓也。”颖达具释其义以对，且曰：“非独匹夫如是，帝王亦然。帝王内蕴神明，外当玄默，故《易》称以蒙养正，以明夷莅众。若位居尊极，炫耀聪明，以才陵人，饰非拒谏，则下情不通，取亡之道也。”上深善其言。

房玄龄、王圭掌内外官考，治书侍御史万年权万纪奏其不平，上命侯君集推之。魏徵谏曰：“玄龄、圭皆朝廷旧臣，素以忠直为陛下所委，所考既多，其间能无一二人不当。察其情，终非阿私。若推得其事，则皆不可信，岂得复当重任。且万纪比来恒在考堂，曾无驳正，及身不得考，乃始陈论。此正欲激陛下之怒，非竭诚徇国也。使推之得实，未足裨益朝廷。若其本虚，徒失陛下委任大臣之意。臣所爱者治体，非敢苟私二臣。”上乃释不问。

四年春二月，以御史大夫温彦博为中书令，守侍中王圭为侍中，守户部尚书戴胄为户部尚书，参预朝政，太常少卿萧瑀为御史大夫，与宰臣参议朝政。

三月甲申，蔡成公杜如晦薨。

夏六月乙卯，发卒修洛阳宫以备巡幸。给事中张玄素上书谏，以为“洛阳未有巡幸之期，而预修宫室，非今日之急务。昔汉高祖纳娄敬之说，自洛阳迁长安，岂非洛阳之地不及关中之形胜邪。景帝用晁错之言而七国构祸，陛下今处突厥于中国，突厥之亲何如七国。岂得不先为忧，而宫室可遽兴，乘舆可轻动哉。臣见隋氏初营宫室，近山无大木，皆致之远方，二千人曳一柱，以木为轮，则戛摩火出，乃铸铁为毂，行一二里，铁毂辄破，别使数百人赍铁毂随而易之，尽日不过行二三十里。计一柱之费，已用数十万功，则其馀可知矣。陛下初平洛阳，凡隋氏宫室之宏侈者皆令毁之，曾未十年，复加营缮，何前日恶之而今日效之也。且以今日财力，何如隋世。陛下役疮痍之人，袭亡隋之弊，恐又甚于炀帝矣。”上谓玄素曰：“卿谓我不如炀帝，何如桀、纣。”对曰：“若此役不息，亦同归于乱耳。”上叹曰：“吾思之不熟，乃至于是。”顾谓房玄龄曰：“朕以洛阳土中，朝贡道均，意欲便民，故使营之。今玄素所言诚有理，宜即为之罢役。后日或以事至洛阳，虽露居亦无伤也。”仍赐玄素彩二百匹。

秋七月乙丑，上问房玄龄、萧瑀曰：“隋文帝何如主也。”对曰：“文帝勤于为治，每临朝，或至日昃，五品已上引坐论事，卫士传飧而食。虽性非仁厚，亦励精之主也。”上曰：“公得其一，未知其二。文帝不明而喜察。不明则照有不通，喜察则多疑于物，事皆自决，不任群臣。天下至广，一日万机，虽复劳神苦形，岂能一一中理。群臣既知主意，唯取决受成，虽有愆违，莫敢谏争，此所以二世而亡也。朕则不然。择天下贤才寘之百官，使思天下之事，关由宰相，审熟便安，然后奏闻。有功则赏，有罪则刑，谁敢不竭心力以修职业，何忧天下之不治乎。”因敕百司“自今诏敕行下有未便者，皆应执奏，毋得阿从，不尽己意。”

冬十二月，诸宰相侍宴，上谓王圭曰：“卿识鉴精通，复善谈论，玄龄以下，卿宜悉加品藻，且自谓与数子何如？”对曰：“孜孜奉国，知无不为，臣不如玄龄。才兼文武，出将入相，臣不如李靖。敷奏详明，出纳惟允，臣不如温彦博。处繁治剧，众务毕举，臣不如戴胄。耻君不及尧、舜，以谏争为己任，臣不如魏徵。至于激浊掦清，嫉恶好善，臣于数子亦有微长。”上深以为然，众亦服其确论。

上之初即位也，尝与群臣语及教化，上曰：“今承大乱之后，恐斯民未易化也。”魏徵对曰：“不然。久安之民骄佚，骄佚则难教，经乱之民愁苦，愁苦则易化。譬犹饥者易为食，渴者易为饮也。”上深然之。封德彝非之曰：“三代以还，人渐浇讹，故秦任法律，汉杂霸道，盖欲化而不能，岂能之而不欲邪。魏徵书生，未识时务，若信其虚论，必败国家。”征曰：“五帝、三王不易民而化。昔黄帝征蚩尤，颛顼诛九黎，汤放桀，武王代纣，皆能身致太平，岂非承大乱之后邪。若谓古人淳朴，渐至浇讹，则至于今日，当悉化为鬼魅矣，主安得而治之。”上卒从征言。

元年关中饥，米斗直绢一匹。二年天下蝗，三年大水。上勤而抚之，民虽东西就食，未尝嗟怨。是岁天下大稔，流散者咸归乡里，米斗不过三四钱，终岁断死刑才二十九人。东至于海，南及五岭，皆外户不闭，行旅不赍粮，取给于道路焉。上谓长孙无忌曰：“贞观之初，上书者皆云：人主当独运威权，不可委之臣下。又云：宜震耀威武，征讨四夷。唯魏徵劝朕偃武修文，中国既安，四夷自服。朕用其言。今颉利成擒，其酋长并带刀宿卫，部落皆袭衣冠，征之力也，但恨不使封德彝见之耳。”征再拜谢曰：“突厥破灭，海内康宁，皆陛下威德，臣何力焉。”上曰：“朕能任公，公能称所任，则其功岂独在朕乎。”

房玄龄奏：“阅府库甲兵，远胜隋世”。上曰：“甲兵武备，诚不可阙。然炀帝甲兵岂不足邪，卒亡天下。若公等尽力，使百姓乂安，此乃朕之甲兵也。”

五年秋九月，上修仁寿宫，更命曰九成宫。又将修洛阳宫，民部尚书戴胄表谏，以“乱离甫尔，百姓雕弊，帑藏空虚，若营造不已，公私劳费，殆不能堪”。上嘉之，曰：“戴胄于我非亲，但以忠直体国，知无不言，故以官爵酬之耳。”久之，竟命将作大匠窦琎修洛阳宫，琎凿池筑山，雕餙华靡，上怒，遽命毁之，免琎官。

初，上令群臣议封建。魏徵议，以为“若封建诸侯，则卿大夫咸资俸禄，必致厚敛。又，京畿赋税不多，所资畿外，若尽以封国邑，经费顿阙。又，燕、秦、赵、代俱带外夷，若有警急，追兵内地，难以奔赴。”礼部侍郎李百药以为“运祚修短，定命自天，尧、舜大圣，守之而不能固，汉、魏微贱，拒之而不能却。今使勋戚子孙皆有民有社，易世之后，将骄淫自恣，攻战相残，害民尤深，不若守令之迭居也。”中书侍郎颜师古以为“不若分王宗子，勿令过大，间以州县，杂错而居，互相维持，使各守其境，协力同心，足扶京室。为置官寮，皆省司选用，法令之外，不得擅作威刑，朝贡礼仪，具为条式。一定此制，万代无虞。”十一月丙辰，诏“皇家宗室及勋贤之臣，宜令作镇藩部，贻厥子孙，非有大故无或黜免，所司明为条例，定等级以闻。”

冬十二月，上谓侍臣曰：“朕以死刑至重，故令三覆奏，盖欲思之详熟故也。而有司须臾之间，三覆已讫。又，古刑人，君为之彻乐减膳。朕庭无常设之乐，然常为之不啖酒肉，但未有着令。又，百司断狱，唯据律文，虽情在可矜，而不敢违法，其间岂能尽无冤乎。”丁亥，制“决死囚者，二日中五覆奏，下诸州者三覆奏。行刑之日，尚食勿进酒肉，内教坊及太常不举乐。皆令门下覆视，有据法当死而情可矜者，录状以闻。”由是全活甚众。其五覆奏者以决前一二日，至决日又三覆奏。惟犯恶逆者一覆奏而已。

上谓执政曰：“朕常恐因喜怒妄行赏罚，故欲公等极谏。公等亦宜受人谏，不可以己之所欲，恶人违之。苟自不能受谏，安能谏人。”

康国求内附，上曰：“前代帝王好招来绝域，以求服远之名，无益于用而糜弊百姓。今康国内附，傥有急难，于义不得不救。师行万里，岂不疲劳。劳百姓以取虚名，朕不为也。”遂不受。谓侍臣曰：“治国如治病，病虽愈，尤宜将护，傥遽自放纵，病复作，则不可救矣。今中国幸安，四夷俱服，诚自古所希，然朕日慎一日，唯惧不终，故欲数闻卿辈谏争也。”魏徵曰：“内外治安，臣不以为喜，唯喜陛下居安思危耳。”

上尝与侍臣论狱。魏徵曰：“炀帝时尝有盗发，帝令于士澄捕之，少涉疑似，皆拷讯取服，凡二千馀人，帝悉令斩之。大理丞张元济怪其多，试寻其状，内五人尝为盗，馀皆平民。竟不敢执奏，尽杀之。”上曰：“此岂唯炀帝无道，其臣亦不尽忠。君臣如此，何得不亡。公等宜戒之。”

六年春正月，文武官请封禅，上曰：“卿辈皆以封禅为帝王盛事，朕意不然。若天下乂安，家给人足，虽不封禅，庸何伤乎。昔秦始皇封禅，而汉文帝不封禅，后世岂以文帝之贤不及始皇邪。且事天扫地而祭，何必登泰山之巅，封数尺之土，然后可以展其诚敬乎。”群臣犹请之不已，上亦欲从之，魏徵独以为不可。上曰：“公不欲朕封禅者，以功未高邪。”曰：“高矣。”“德未厚邪。”曰：“厚矣。”中国未安邪。”曰：“安矣。”“四夷未服邪。”曰：“服矣。”“年谷未丰邪。”曰：“丰矣。”“符瑞未至邪。”曰：“至矣。”“然则何为不可封禅。”对曰：“陛下虽有此六者，然承隋末大乱之后，户口未复，仓廪尚虚，而车驾东巡，千乘万骑，其供顿劳费，未易任也。且陛下封禅，则万国咸集，远夷君长，皆当扈从。今自伊、洛以东至于海、岱，烟火尚希，灌莽极目，此乃引戎狄入腹中，示之以虚弱也。况赏赉不赀，未厌远人之望，给复连年，不偿百姓之劳，崇虚名而受实害，陛下将焉用之。”会河南北数州大水，事遂寝。

三月，长乐公主将出降，上以公主，皇后所生，特爱之，敕有司资送倍于永嘉长公主。魏徵谏曰：“昔汉明帝欲封皇子，曰：我子岂得与先帝子比，皆令半楚、淮阳。今资送公主倍于长主，得无异于明帝之意乎。”上然其言，入告皇后。后叹曰：“妾亟闻陛下称重魏徵，不知其故，今观其引礼义以抑人主之情，乃知真社稷之臣也。妾与陛下结发为夫妇，曲承恩礼，每言必先候颜色，不敢轻犯威严。况以人臣之疏远，乃能抗言如是。陛下不可不从也。”因请遣中使赍钱四百缗、绢四百匹以赐征，且语之曰：“闻公正直，乃今见之，故以相赏。公宜常秉此心，勿转移也。”上尝罢朝，怒曰：“会须杀此田舍翁。”后问为谁，上曰：“魏徵每廷辱我。”后退，具朝服立于庭，上惊问其故，后曰：“妾闻主明臣直。今魏徵直，由陛下之明故也，妾敢不贺。”上乃悦。

秋七月辛未，宴三品以上于丹霄殿，上从容言曰：“中外乂安，皆公卿之力。然隋炀帝威加夷夏，颉利跨有北荒，统叶护雄据西域，今皆覆亡，此乃朕与公等所亲见，勿矜强盛以自满也。”

闰月乙卯，上宴近臣于丹霄殿，长孙无忌曰：“王圭、魏徵昔为仇雠，不谓今日得同此宴。”上曰：“征圭尽心所事，故我用之。然征每谏我不从，我与之言辄不应，何也。”魏徵对曰：“臣以事为不可，故谏，若陛下不从而臣应之，则事遂施行，故不敢应。”上曰：“且应而复谏，庸何伤。”对曰：“昔舜戒群臣：尔无面从，退有后言。臣心知其非而口应陛下乃面从也，岂稷、契事舜之意邪。”上大笑曰：“人言魏徵举止疏慢，我视之更觉妩媚，正为此耳。”征起，拜谢曰：“陛下开臣使言，故臣得尽其愚。若陛下拒而不受，臣何敢数犯颜色乎。”

戊辰，秘书少监虞世南上《圣德论》，上赐手诏，称“卿论太高。朕何敢拟上古，但比近世差胜耳。然卿适睹其始，未知其终。若朕能慎终如始，则此论可传，如或不然，恐徒使后世笑卿也。”

冬十二月癸丑，帝与侍臣论安危之本。中书令温彦博曰：“伏愿陛下常如贞观初，则善矣。”帝曰：“朕比来怠于为政乎。”魏徵曰：“贞观之初，陛下志在节俭，求谏不倦。比来营缮微多，谏者颇有忤旨，此其所以异耳。”帝拊掌大笑曰：“诚有是事。”

上谓侍臣曰：“朕比来决事或不能皆如律令，公辈以为事小，不复执奏。夫事无不由小以致大，此乃危亡之端也。昔关龙逄忠谏而死，朕每痛之。炀帝骄暴而亡，公辈所亲见也。公辈常宜为朕思炀帝之亡，朕常为公辈念关龙逄之死，何患君臣不相保乎。”

上谓魏徵曰：“为官择人，不可造次。用一君子则君子皆至，用一小人则小人竞进矣。”对曰：“然。天下未定，则专取其才，不考其行。丧乱既平，则非才行兼备，不可用也。”

七年冬十二月，上问魏徵曰：“群臣上书可采，及召对多失次，何也。”对曰：“臣观百司奏事，常数日思之，及至上前，三分不能道一。况谏者怫意触忌，非陛下借之辞色，岂敢尽其情哉。”上由是接群臣辞色愈温，尝曰：“炀帝多猜忌，临朝对群臣多不语。朕则不然，与群臣相亲如一体耳。”

八年冬十二月，中牟丞皇甫德参上言：“修洛阳宫，劳人。收地租，厚敛。俗好高髻，盖宫中所化。”上怒，谓房玄龄等曰：“德参欲国家不役一人，不收斗租，宫人皆无发，乃可其意邪。”欲治其谤讪之罪，魏徵谏曰：“贾谊当汉文帝时上书，云可为痛哭者一，可为流涕者二。自古上书不激切，不能动人主之心，所谓狂夫之言，圣人择焉，唯陛下裁察。”上曰：“朕罪斯人，则谁复敢言。”乃赐绢二十匹。他日，征奏言：“陛下近日不好直言，虽勉强含容，非曩时之豁如。”上乃更加优赐，拜监察御史。

九年春三月，上谓魏徵曰：“齐后主、周大元皆重敛百姓，厚自奉养，力竭而亡。譬如馋人自啖其肉，肉尽而毙，何其愚也。然二主孰为优劣。”对曰：“齐后主懦弱，政出多门。周天元骄暴，威福在己。虽同为亡国，齐主尤劣也。”

十年秋八月丙子，上谓群臣曰：“朕开直言之路，以利国也，而比来封事者多讦人细事。自今复有为是者，朕当以谗人罪之。”

冬十二月，魏王泰有宠于上，或言三品以上多轻魏王。上怒，引三品以上，作色让之曰：“隋文帝时，一品以下皆为诸王所顿踬，彼岂非天子儿邪。朕但不听诸子纵横耳，闻三品以上皆轻之，我若纵之，岂不能折辱公辈乎。”房玄龄等皆惶惧，流汗拜谢。魏徵独正色曰：“臣窃计当今群臣，必无敢轻魏王者。在礼，臣子一也。《春秋》，王人虽微，序于诸侯之上。三品以上皆公卿，陛下所尊礼。若纪纲大坏，固所不论。圣明在上，魏王必无顿辱群臣之理。隋文帝骄其诸子，使多行无礼，卒皆夷灭，又足法乎。”上悦，曰：“理到之语，不得不服。朕以私爱忘公义，曏者之忿，自谓不疑，及闻征言，方知理屈。人主发言，何得容易乎。”

上曰：“法令不可数变，量变则烦，官长不能尽记。又前后差违，吏得以为奸。自今变法，皆宜详慎而行之。”

治书侍御史权万纪上言：“宣、饶二州银大发采之，岁可得数百万缗。”上曰：“朕贵为天子，所乏者非财也，但恨无嘉言可以利民耳。与其多得数百万缗，何如得一贤才。卿未尝进一贤，退一不肖，而专言税银之利，昔尧、舜抵璧于山，投珠于谷，汉之桓、灵乃聚钱为私藏，卿欲以桓、灵俟我邪。”是日，黜万纪，使还家。

十一年春正月，上作飞山宫。庚子，特进魏徵上疏，以为“炀帝恃其富强，不虞后患，穷奢极欲，使百姓困穷，以至身死人手，社稷为墟。陛下拨乱反正，宜惩隋之所以失，我之所以得，撤其峻宇，安于卑宫。若因基而增广，袭旧而加饰，此则以乱易乱，殃咎必至。难得易失，可不念哉。”

上尝问大理卿刘德威曰：“近日刑网稍密，何也。”对曰：“此在主上，不在群臣。人主好宽则宽，好急则急。律文，失入减三等，失出减五等。今失入无辜，失出更获大罪，是以吏各自免，竞就深文，非有教使之然，畏罪故耳。陛下傥一断以律，则此风立变矣。”上悦，从之，由是断狱平允。

二月，上至显仁宫，官吏以阙储偫，有被谴者。魏徵谏曰：“陛下以储偫谴官吏，臣恐承风相扇，异日民不聊生，殆非行幸之本意也。昔炀帝讽郡县献食，视其丰俭以为赏罚，故海内叛之。此陛下所亲见，奈何欲效之乎。”上惊曰：“非公，不闻此言。”因谓长孙无忌等曰：“朕昔过此，买饭而食，僦舍而宿，今供顿如此，岂得犹嫌不足乎。”

三月庚子，上宴洛阳宫西苑，泛积翠池，顾谓侍臣曰：“炀帝作此宫苑，结怨于民，今悉为我有，正由宇文述、虞世基、裴蕴之徒内为谄谀，外蔽聪明故也，可不戒哉。”

夏四月己卯，魏徵上疏，以为“人主善始者多，克终者寡，岂取之易而守之难乎。盖以殷忧则竭诚以尽下，安逸则骄恣而轻物。尽下则胡越同心，轻物则六亲离德，虽震之以威怒，亦皆貌从而心不服故也。人主诚能见可欲则思知足，将兴缮则思知止，处高危则思谦降，临满盈则思挹损，遇逸乐则思撙节，在宴安则思后患，防拥蔽则思延纳，疾谗邪则思正己，行爵赏则思因喜而僭，施刑罚则思因怒而滥，兼是十思，而选贤任能，固可以无为而治，又何必劳神苦体，以代百司之任哉。”

五月壬申，魏徵上疏，以为“陛下欲善之志不及于昔时，闻过必改少亏于曩日，谴罚积多，威怒微厉。乃知贵不期骄，富不期侈，非虚言也。且以隋之府库、仓廪、户口、甲兵之盛，考之今日，安得拟伦。然隋以富强动之而危，我以寡弱静之而安。安危之理，皎然在目。昔隋之未乱也，自谓必无乱，其未亡也，自谓必无亡。故赋役无穷，征伐不息，以至祸将及身而尚未之寤也。夫鉴形莫如止水，鉴败莫如亡国。伏愿取鉴于隋，去奢从约，亲忠远佞，以当今之无事，行畴昔之恭俭，则尽善尽美，固无得而称焉。夫取之实难，守之甚易，陛下能得其所难，岂不能保其所易乎。”

秋七月，魏徵上疏，以为“《文子》曰：同言而信，信在言前，同令而行，诚在令外。自王道休明，十有馀年，然而德化未洽者，由待下之情未尽诚信故也。今立政致治，必委之君子，事有得失，或访之小人。其待君子也敬而疏，遇小人也轻而狎。狎则言无不尽，疏则情不上通。夫中智之人，岂无小慧。然才非经国，虑不及远，虽竭力尽诚，犹未免有败。况内怀奸宄，其祸岂不深乎。夫虽君子不能无小过，苟不害于正道，斯可略矣。既谓之君子而复疑其不信，何异立直木而疑其影之曲乎。陛下诚能慎选君子，以礼信用之，何忧不治。不然，危亡之期，未可保也。”上赐手诏褒美曰：“昔晋武帝平吴之后，志意骄怠，何曾位极台司，不能直谏，乃私语子孙，自矜明智，此不忠之大者也。得公之谏，朕知过矣。当置之几案，以比弦韦。”

乙未，车驾还洛阳，诏“洛阳宫为水所毁者，少加修缮，才令可居。自外众材，给城中坏庐舍者。令百官各上封事，极言朕过。”壬寅，废明德宫及飞山宫之玄圃院，给遭水者。

八月甲子，上谓侍臣曰：“上封事者，皆言朕游猎太频。今天下无事，武备不可忘，朕时与左右猎于后苑，无一事烦民，夫亦何伤。”魏徵曰：“先王惟恐不闻其过。陛下既使之上封事，正得恣其陈述。苟其言可取，固有益于国，若其无取，亦无所损。”上曰：“公言是也。”皆劳而遣之。

侍御史马周上疏，以为“三代及汉，历年多者八百，少者不减四百，良以恩结人心，人不能忘故也。自是以降，多者六十年，少者才二十馀年，皆无恩于人，本根不固故也。陛下当隆禹、汤、文、武之业，为子孙立万代之基，岂得但持当年而已。今之户口不及隋之什一，而给役者兄去弟还，道路相继。陛下虽加恩诏，使之裁损，然营缮不休，民安得息。故有司徒行文书，曾无事实。昔汉之文、景，恭俭养民，武帝承其丰富之资，故能穷奢极欲，而不至于乱。向使高祖之后即传武帝，汉室安得久存乎。又，京师及四方所造乘舆器用及诸王、妃、主服饰，议者皆不以为俭。夫昧旦丕显，后世犹怠。陛下少居民间，知民疾苦，尚复如此，况皇太子生长深宫，不更外事，万岁之后，固圣虑所当忧也。臣观自古以来，百姓愁怨，聚为盗贼，其国未有不亡者。人主虽欲追改，不能复全。故当修于可修之时，不可悔之于既失之后也。盖幽、厉尝笑桀、纣矣，炀帝亦笑周、齐矣，不可使后之笑今，如今之笑炀帝也。贞观之初，天下饥歉，斗米直匹绢，而百姓不怨者，知陛下忧念不忘故也。今比年丰穰，匹绢得粟十馀斛，而百姓怨咨者，知陛下不复念之，多营不急之务故也。自古以来，国之兴亡，不以畜积多少，在于百姓苦乐。且以近事验之，隋贮洛口仓而李密因之，东都积布帛而世充资之，西京府库亦为国家之用，至今未尽。夫蓄积固不可无，要当人有馀力，然后收之，不可强敛以资寇敌也。夫俭以息人，陛下已于贞观之初亲所履行，在于今日为之，固不难也。陛下必欲为久长之谋，不必远求上古，但如贞观之初，则天下幸甚。陛下宠遇诸王，颇有过厚者，万代之后，不可不深思也。且魏武帝爱陈思王，及文帝即位，囚禁诸王，但无缧绁耳。然则武帝爱之，适所以苦之也。又百姓所以治安，唯在刺史、县令，苟选用得人，则陛下可以端拱无为。今朝廷唯重内官而轻州县之选，刺史多用武人，或京官不称职始补外任，边远之处，用人更轻。所以百姓未安，殆由于此。”疏奏，上称善久之，谓侍臣曰：“刺史朕当自选。县令宜诏京官五品已上各举一人。”

冬十月，上猎于洛阳苑，有群豕突出林中，上引弓，四发殪四豕。有豕突前，及马镫。民部尚书唐俭投马抟之，上拔剑斩豕，顾笑曰：“天策长史不见上将击贼邪，何惧之甚。”对曰：“汉祖以马上得之，不以马上治之。陛下以神武定四方，岂复逞雄心于一兽。”上悦，为之罢猎，寻加光禄大夫。

十二年春三月辛亥，著作佐郎邓世隆表请集上文章。上曰：“朕之辞令，有益于民者，史皆书之，足为不朽。若其无益，集之何用。梁武帝父子、陈后主、隋炀帝皆有文集行于世，何救于亡。为人主患无德政，文章何为。”遂不许。

丙子，以皇孙生，宴五品以上于东宫。上曰：“贞观之前，从朕经营天下，玄龄之功也。贞观以来，绳愆纠缪，魏征之功也。”皆赐之佩刀。上谓征曰：“朕政事何如往年。”对曰：“威德所加，比贞观之初则远矣，人悦服则不逮也。”上曰：“远方畏威慕德故来服，若其不逮，何以致之。”对曰：“陛下往以未治为忧，故德义日新。今以既治为安，故不逮。”上曰：“今所为犹往年也，何以异。”对曰：“陛下贞观之初，恐人不谏，常导之使言，中间悦而从之。今则不然，虽勉从之，犹有难色。所以异也。”上曰：“其事可闻欤。”对曰：“陛下昔欲杀元律师，孙伏伽以为法不当死，陛下赐以兰陵公主园，直百万。或云：赏太厚，陛下云：朕即位以来，未有谏者，故赏之。此导之使言也。司户柳雄妄诉隋资，陛下欲诛之，纳戴胄之谏而止。是悦而从之也。近皇甫德参上书谏修洛阳宫，陛下恚之，虽以臣言而罢，勉从之也。”上曰：“非公不能及此，人苦不自知耳。”

秋九月甲寅，上问侍臣“帝王创业与守成孰难。”房玄龄曰：“草昧之初，与群雄并起，角力而后臣之，创业难矣。”魏徵曰：“自古帝王莫不得之于艰难，失之于安逸，守成难矣。”上曰：“玄龄与吾共取天下，出百死得一生，故知创业之难。征与吾共安天下，常恐骄奢生于富贵，祸乱生于所忽，故知守成之难。然创业之难既已往矣，守成之难方当与诸公慎之。”玄龄等拜曰：“陛下及此言，四海之福也。”

十三年春二月，上既诏宗室群臣袭封刺史，左庶子于志宁以为古今事殊，恐非久安之道，上疏争之。侍御史马周亦上疏，以为“尧、舜之父犹有朱、均之子。傥有孩童嗣职，万一骄愚，兆庶被其殃，而国家受其败。正欲绝之也，则子文之治犹在，正欲留之也，而栾黡之恶已彰。与其毒害于见存之百姓，则宁使割恩于己亡之一臣，明矣。然则向所谓爱之者，乃适所以伤之也。臣谓宜赋以茅土，畴其户邑，必有材行，随器授官，使其人得奉大恩，而子孙终其福禄。”会司空、赵州刺史长孙无忌等皆不愿之国，上表固让，称“承恩以来，形影相吊，若履春冰，宗戚忧虞，如置汤火。缅惟三代封建，盖由力不能制，因而利之，礼乐节文，多非已出。两汉罢侯置守，蠲除曩弊，深协事宜。今因臣等复有变更，恐紊圣朝纲纪。且后世愚幼不肖之嗣，或抵冒邦宪，自取诛夷，更因延世之赏，致成绝之祸，良可哀愍。愿停涣汗之旨，赐其性命之恩。”无忌又因子妇长乐公主固请于上，且言：“臣披荆棘事陛下，今海内宁一，奈何弃之外州，与迁徙何异。”上曰：“割地以封功臣，古今通义，意欲公之后嗣辅朕子孙，共传永久。而公等乃复发言怨望，朕岂强公等以茅土邪。”庚子，诏停世封刺史。

夏五月，旱。甲寅，诏五品以上上封事。魏徵上疏，以为“陛下志业，比贞观之初，渐不克终者凡十条。”其间一条，以为“顷年以来，轻用民力，乃云：百姓无事则骄逸，劳役则易使。自古未有因百姓逸而败，劳而安者也，此恐非兴邦之至言。”上深加奖叹，云：“已列诸屏障，朝夕瞻仰，并录付史官。”仍赐征黄金十斤，厩马二匹。

冬十一月戊辰，尚书左丞刘洎为黄门侍郎，参知政事。

十四年冬十二月，魏徵上疏，以为“在朝群臣，当枢机之寄者，任之虽重，信之未笃，是以人或自疑，心怀苟且。陛下宽于大事，急于小罪，临时责怒，未免爱憎。夫委大臣以大体，责小臣以小事，为治之道也。今委之以职，则重大臣而轻小臣，至于有事，则信小臣而疑大臣。信其所轻，疑其所重，将求致治，其可得乎。若任以大官，求其细过，刀笔之吏，顺旨承风，舞文弄法，曲成其罪。自陈也则以为心不伏辜，不言也则以为所犯皆实。进退惟谷，莫能自明，则苟求免祸，矫伪成俗矣。”上纳之。

上谓侍臣曰：“朕虽平定天下，其守之甚难。”魏徵对曰：“臣闻战胜易，守胜难。陛下之及此言，宗庙社稷之福也。”

右庶子张玄素少为刑部令史，上尝对朝臣问之曰：“卿在隋何官。”对曰：“县尉。”又问：“未为尉时何官。”对曰：“流外。”又问：“何曹。”玄素耻之，出合殆不能步，色如死灰。谏议大夫褚遂良上疏，以为“君能礼其臣，乃能尽其力。玄素虽出寒微，陛下重其才，擢至三品，翼赞皇储，岂可复对群臣穷其门户。弃宿昔之恩，成一朝之耻，使之郁结于怀，何以责其伏节死义乎。”上曰：“朕亦悔此问，卿疏深会我心。”遂良，亮之子也。孙伏伽与玄素在隋皆为令史，伏伽或于广坐自陈往事，一无所隐。

言事者多请上亲览表奏，以防壅蔽。上以问魏徵，对曰：“斯人不知大体，必使陛下一一亲之，岂惟朝堂，州县之事亦当亲之矣。”

十五年秋七月丙子，上指殿屋谓侍臣曰：“治天下如建此屋，营构既成，勿数改移。苟易一榱，正一瓦，践履动摇，必有所损。若慕奇功，变法度，不恒其德，劳扰实多。”

冬十二月，上问魏徵“比来朝臣何殊不论事。”对曰：“陛下虚心采纳，必有言者。凡臣徇国者寡，爱身者多，彼畏罪，故不言耳。”上曰：“然。人臣关说忤旨，动及刑诛，与夫蹈汤火冒白刃者亦何异哉。是以禹拜昌言，良为此也。”

房玄龄、高士廉遇少府少监窦德素于路，问：“北门近何营缮。”德素奏之。上怒，让玄龄等曰：“君但知南牙政事。北门小营缮，何预君事。”玄龄等拜谢。魏徵进曰：“臣不知陛下何以责玄龄等，而玄龄等亦何所谢。玄龄等为陛下股肱耳目，于中外事皆无不应知者。使所营为是，当助陛下成之，为非，当请陛下罢之。问于有司，理则宜然。不知何罪而责，亦何罪而谢也。”上甚愧之。

上尝临朝谓侍臣曰：“朕为人主，常兼将相之事。”给事中张行成退而上书，以为“禹不矜伐而天下莫与之争。陛下拨乱反正，群臣诚不足望清光，然不必临朝言之。以万乘之尊，乃与群臣校功争能，臣窃为陛下不取。”上甚善之。

十六年夏四月壬子，上谓谏议大夫褚遂良曰：“卿犹知起居注，所书可得观乎。”对曰：“史官书人君言动，备记善恶，庶几人君不敢为非，未闻自取而观之也。”上曰：“朕有不善，卿亦记之邪。”对曰：“臣职当载笔，不敢不记。”黄门侍郎刘洎曰：“借使遂良不记，天下亦皆记之。”上曰：“诚然。”

秋七月戊午，以长孙无忌为司徒，房玄龄为司空。

特进魏徵有疾，上手诏问之，且言：“不见数日，朕过多矣。今欲自往，恐益为劳。若有闻见，可封状进来。”征上言：“比者弟子陵师，奴婢忽主，下多轻上，皆有为而然，渐不可长。”又言：“陛下临朝，尝以至公为言，退而行之，未免私僻。或畏人知，横加威怒，欲盖弥彰，竞有何益。”征宅无堂，上命辍小殿之材以构之，五日而成，仍赐以素屏风、素褥、几、杖等以遂其所尚。征上表谢，上手诏，称“处卿至此，盖为黎元与国家，岂为一人，何事过谢。”

冬十一月壬申，上曰：“朕为兆民之主，皆欲使之富贵。若教以礼义，使之少敬长，妇敬夫，则皆贵矣。轻徭薄敛，使之皆治生业，则皆富矣。若家给人足，朕虽不听管乐弦，乐在其中矣。”

高祖之入关也，隋武勇郎将冯翊党仁弘将兵二千馀人归高祖于蒲阪，从平京城。寻除陕州总管。大军东讨，仁弘转饷不绝，历南宁、戎、广州都督。仁弘有才略，所至着声迹，上甚器之。然性贪，罢广州，为人所讼，赃百馀万，罪当死。上谓侍臣曰：“吾昨见大理五奏诛仁弘，哀其白首就戮，方晡食，遂命撤案。然为之求生理，终不可得。今欲曲法，就公等乞之。”十二月壬午朔，上覆召五品已上就太极殿前，谓曰：“法者，人君所受于天，不可以私而失信。今朕私党仁弘而欲赦之，是乱其法，上负于天，欲席藁于南郊，日一进蔬食，以谢罪于天三日。”房玄龄等皆曰：“生杀之柄，人主所得专也，何至自贬责如此。”上不许。群臣顿首固请于庭，自旦至日昃，上乃降手诏，自称“朕有三罪：知人不明，一也。以私乱法，二也。善善未赏，恶恶未诛，三也。以公等固谏，且依来请。”于是黜仁弘为庶人，徙钦州。

上问侍臣曰：“自古或君乱而臣治，或君治而臣乱，二者孰愈。”魏徵对曰：“君治则善恶赏罚当，臣安得而乱之。苟为不治，纵暴愎谏，虽有良臣，将安所施。”上曰：“齐文宣得杨遵彦，非君乱而臣治乎。”对曰：“彼才能救亡耳，乌足为治哉。”

十七年春正月戊辰，郑文贞公魏徵薨。上思征不已，谓侍臣曰：“人以铜为镜，可以正衣冠。以古为镜，可以见兴替。以人为镜，可以知得失。魏徵没，朕亡一镜矣。”

二月壬午，上问谏议大夫褚遂良曰：“舜造漆器，谏者十馀人。此何足谏。”对曰：“奢侈者危亡之本。漆器不已，将以金玉为之。忠臣爱君，必防其渐，若祸乱已成，无所复谏矣。”上曰：“然。朕有过，卿亦当谏其渐。朕见前世帝王拒谏者，多云业已为之，或云业已许之，终不为改。如此欲无危亡，得乎。”

时皇子为都督、刺史者多幼稚，遂良上疏，以为“汉宣帝云：与我共治天下者，其惟良二千石乎。今皇子幼稚，未知从政，不若或留京师，教以经术，俟其长而遣之。”上以为然。

丁未，上曰：“人主惟有一心，而攻之者甚众。或以勇力，或以辩口，或以谄谀，或以奸诈，或以嗜欲。辐凑攻之，各求自售，以取宠禄。人主少懈而受其一，则危亡随之，此其所以难也。”

初，上谓监修国史房玄龄曰：“前世史官所记，皆不令人主见之，何也。”对曰：“史官不虚美，不隐恶，若人主见之，必怒，故不敢献也。”上曰：“朕之为心，异于前世帝王。欲自观国史，知前日之恶，为后来之戒，公可撰次以闻。”谏议大夫朱子奢上言：“陛下圣德在躬，举无过事，史官所述，义归尽善。陛下独览《起居》，于事无失，若以此法传示子孙，窃恐曾玄之后，或非上智，饰非护短，史官必不免刑诛。如此，则莫不希风顺旨，全身远害，悠悠千载，何所信乎。所以前代不观，盖谓此也。”上不从，玄龄乃与给事中许敬宗等删为高祖、今《上实录》。癸巳，书成，上之。上见书六月四日事，语多微隐，谓玄龄曰：“昔周公诛管、蔡以安周，季友鸩叔牙以存鲁，朕之所为，亦类是耳，史官何讳焉。”即命削去浮辞，直书其事。

十八年夏四月，上谓侍臣曰：“人臣顺旨者多，犯颜则少。今朕欲自闻其失，诸公其直言无隐。”长孙无忌等皆曰：“陛下无失。”刘洎曰：“顷有上书不称旨者，陛下皆面加穷诘，无不惭惧而退，恐非所以广言路。”马周曰：“陛下比来赏罚，微以喜怒有所高下，此外不见其失。”上皆纳之。

上好文学而辩敏，群臣言事者，上引古今以折之，多不能对。刘洎上书谏曰：“帝王之与凡庶，圣哲之与庸愚，上下相悬，拟伦斯绝。是知以至愚而对至圣，以极卑而对至尊，徒思自强，不可得也。陛下降恩旨，假慈颜，凝旒以听其言，虚襟以纳其说，犹恐群下未敢对敡。况动神机，纵天辩，饰辞以折其理，引古以排其议，欲令凡庶何阶应答。且多记则损心，多语则损气，心气内损，形神外劳，初虽不觉，后必为累。须为社稷自爱，岂为性好自伤乎。至如秦政强辩，失人心于自矜。魏文宏才，亏众望于虚说。此才辩之累，较然可知矣。”上飞白答之曰：“非虑无以临下，非言无以述虑，比有谈论，遂至烦多。轻物骄人，恐由兹道，形神心气，非此为劳。今闻谠言，虚怀以改。”

秋八月壬子，上谓司徒无忌等曰：“人苦不自知其过，卿可为朕明言之。”对曰：“陛下武功文德，臣等顺之不暇，又何过之可言。”上曰：“朕问公以己过，公等乃曲相谀悦。朕欲面举公等得失，以相戒而改之，何如？”皆拜谢。上曰：“长孙无忌善避嫌疑，应物敏速，决断事理，古人不过，而总兵攻战，非其所长。高士廉涉猎古今，心术明达，临难不改节，当官无朋党，所乏者骨鲠规谏耳。唐俭言辞辩捷，善和解人，事朕三十年，遂无言及于献替。杨师道性行纯和，自无愆违，而情实怯懦，缓急不可得力。岑文本性质敦厚，文章华赡，而持论恒据经远，自当不负于物。刘洎性最坚贞，有利益，然其意尚然诺，私于朋友。马周见事敏速，性甚贞正，论量人物，直道而言，朕比任使，多能称意。褚遂良学问稍长，性亦坚正，每写忠诚，亲附于朕，譬如飞鸟依人，人自怜之。”

九月，以谏议大夫褚遂良为黄门侍郎，参预朝政。

二十年秋九月，特进同中书门下三品宋公萧瑀，性狷介，与同僚多不合。尝言于上曰：“房玄龄与中书门下众臣，朋党不忠，执权胶固，陛下不详知，但未反耳。”上曰：“卿言得无太甚。人君选贤才以为股肱心膂，当推诚任之人。不可以求备，必舍其所短，取其所长。朕虽不能聪明，何至顿迷臧否乃至于是。”瑀内不自得，既数忤旨，上亦衔之，但以其忠言居多，未忍废也。

上尝谓张亮曰：“卿既事佛，何不出家。”瑀因自请出家。上曰：“亦知公雅好桑门，今不违公意。”瑀须臾复进曰：“臣适思之，不能出家。”上以瑀对群臣发言反复，尤不能平，会称足疾不朝，或至朝堂而不入见。上知瑀意终怏怏，冬十月，手诏数其罪曰：“朕于佛教，非意所遵。求其道者未验福于将来，修其教者翻受辜于既往。至若梁武穷心于释氏，简文锐意于法门，倾帑藏以给僧祇，殚人力以供塔庙。及乎三淮沸浪，五岭腾烟，假馀息于熊蹯，引残魂于雀鷇，子孙覆亡而不暇，社稷俄顷而为墟，报施之征，何其谬也。瑀践覆车之馀轨，袭亡国之遗风，弃公就私，未明隐显之际，身俗口道，莫辩邪正之心。修累叶之殃源，祈一躬之福本，上以违忤君主，下则扇习浮华。自请出家，寻复违异。一回一惑，在于瞬息之间。自可自否，变于帷扆之所。乖栋梁之体，岂具瞻之量乎。朕隐忍至今，瑀全无悛改。可商州刺史，仍除其封。”

冬十二月，房玄龄尝以微谴归第，褚遂良上疏，以为“玄龄自义旗之始，翼赞圣功，武德之季，冒死决策，贞观之初，选贤立政，人臣之勤，玄龄为最。自非有罪在不赦，搢绅同尤，不可遐弃。陛下若以其衰老，亦当讽谕使之致仕，退之以礼。不可以浅鲜之过，弃数十年之勋旧。”上遽召出之。顷之，玄龄复避位还家。久之，上幸芙蓉园，玄龄敕子弟汛扫门庭，曰：“乘舆且至。”有顷，上果幸其第，因载玄龄还宫。

二十一年夏五月庚辰，上御翠微殿，问侍臣曰：“自古帝王虽平定中夏，不能服戎狄。朕才不逮古人，而成功过之，自不谕其故，诸公各帅意以实言之。”群臣皆称“陛下功德如天地，万物不得而名言。”上曰：“不然。朕所以能及此者，止由五事耳。自古帝王多疾胜己者，朕见人之善若已有之。人之行能不能兼备，朕常弃其所短，取其所长。人主往往进贤则欲寘诸怀，退不肖则欲推诸壑，朕见贤者则敬之，不肖者则怜之，贤不肖各得其所。人主多恶正直，阴诛显戮，无代无之。朕践祚以来，正直之士，比肩于朝，未尝黜责一人。自古皆贵中华，贱夷狄，朕独爱之如一，故其种落皆依朕如父母。此五者，朕所以成今日之功也。”顾谓褚遂良曰：“公尝为史官，如朕言，得其实乎。”对曰：“陛下盛德不可胜载，独以此五者自与，盖谦谦之志耳。”

秋八月己丑，齐州人段志冲上封事，请上致政于皇太子。太子闻之，忧形于色，发言流涕。长孙无忌等请诛志冲，上手诏曰：“五岳陵霄，四海亘地，纳污藏疾，无损高深。志冲欲以匹夫解位天子，朕若有罪，是其直也。若其无罪，是其狂也。譬如尺雾障天，不亏于大，寸云点日，何损于明。”

二十二年春正月己丑，上作《帝范》十二篇以赐太子，曰《君体》、《建亲》、《求贤》、《审官》、《纳谏》、《去谗》、《戒盈》、《崇俭》、《赏罚》、《务农》、《阅武》、《崇文》。且曰：“修身治国，备在其中。一旦不讳，更无所言矣。”又曰：“汝当更求古之哲王以为师，如吾，不足法也。夫取法于上，仅得其中。取法于中，不免为下。吾居位以来，不善多矣。锦绣珠玉不绝于前，宫室台榭屡有兴作，犬马鹰隼无远不致，行游四方，供顿烦劳，此皆吾之深过，勿以为是而法之。顾我弘济苍生，其益多。肇造区夏，其功大。益多损少，故人不怨，功大过微，故业不堕。然比之尽美尽善，固多愧矣。汝无我之功勤，而承我之富贵，竭力为善，则国家仅安。骄惰奢纵，则一身不保。且成迟败速者，国也。失易得难者，位也，可不惜哉。可不慎哉。”

秋七月，司空梁文昭公房玄龄留守京师，疾笃，上征赴玉华宫，肩舆入殿，至御座侧乃下，相对流涕，因留宫下。闻其小愈则喜形于色，加剧则忧悴。玄龄谓诸子曰：“吾受主上厚恩，今天下无事，惟东征未已，群臣莫敢谏，吾知而不言，死有馀责。”乃上表谏。语见《唐平辽东》。玄龄子遗爱尚上女高阳公主，上谓公主曰：“彼病笃如此，尚能忧我国家。”上自临视，握手与诀，悲不自胜。癸卯，薨。

柳芳曰：玄龄佐太宗定天下，及终相位，凡三十二年，天下号为贤相，然无迹可寻，德亦至矣。故太宗定祸乱而房、杜不言功，王、魏善谏诤而房、杜让其贤，英、卫善将兵而房、杜行其道，理致太平，善归人主，为唐宗臣，宜哉。

唐高祖武德四年秋七月乙丑，高句丽王建武遣使入贡。建武，元之弟也。

五年。上以隋末战士多没于高丽，是岁，赐高丽王建武书，使悉遣还。亦使州县索高丽人在中土者，遣归其国。建武奉诏，遣还中国民前后以万数。

七年春二月丁未，高丽王建武遣使来请班历。遣使册建武为辽东郡王、高丽王，以百济王夫馀璋为带方郡王，新罗王金真平为乐浪郡王。

九年。新罗、百济、高丽三国有宿仇，迭相攻击，上遣国子助教朱子奢往谕指，三国皆上表谢罪。太宗贞观五年。新罗王真平卒，无嗣，国人立其女善德为王。

十五年秋七月，上遣职方郎中陈大德使高丽。八月己亥，自高丽还。大德初入其境，欲知山川风俗，所至城邑，以绫绮遗其守者曰：“吾雅好山水，此有胜处，吾欲观之。”守者喜，导之游历，无所不至。往往见中国人，自云：“家在某郡，隋末从军，没于高丽，高丽妻以游女，与高丽错居，殆将半矣。”因问亲戚存没，大德绐之曰：“皆无恙”，咸涕泣相告。数日后，隋人望之而哭者遍于郊野。大德言于上曰：“其国闻高昌亡，大惧，馆候之勤，加于常数。”上曰：“高丽本四郡地耳，吾发卒数万攻辽东，彼必倾国救之，别遣舟师出东莱，自海道趋平壤，水陆合势，取之不难。但山东州县，雕瘵未复，吾不欲劳之耳。”

十六年冬十一月丁巳，营州都督张俭奏高丽东部大人泉盖苏文弑其王武。盖苏文凶暴，多不法，其王及大臣议诛之。盖苏文密知之，悉集部兵若校阅者，并盛陈酒馔于城南，召诸大臣共临视，勒兵尽杀之，死者百馀人。因驰入宫，手弑其王，断为数段，弃沟中，立王弟子藏为王。自为莫离支，其官如中国吏部兼兵部尚书也。于是号令远近，专制国事。盖苏文状貌雄伟，意气豪逸，身佩五刀，左右莫敢仰视。每上下马，常令贵人、武将伏地而履之。出行必整队伍，前导者长呼，则人皆奔迸，不避坑谷，路绝行者，国人甚苦之。

亳州刺史裴思庄奏请伐高丽，上曰：“高丽王武职贡不绝，为贼臣所弑，朕哀之甚深，固不忘也。但因丧乘乱而取之，虽得之不贵。且山东雕弊，吾未忍言用兵也。”

十七年夏六月丁亥，太常丞邓素使高丽还，请于怀远镇增戍兵以逼高丽。上曰：“远人不服，则修文德以来之，未闻一二百戍兵能威绝域者也。”

上曰：“盖苏文弑其君而专国政，诚不可忍。以今日兵力，取之不难，但不欲劳百姓。吾欲且使契丹、靺鞨扰之，何如？”长孙无忌曰：“盖苏文自知罪大，畏大国之讨，必严设守备。陛下姑为之隐忍，彼得以自安，必更骄惰，愈肆其恶，然后讨之未晚也。”上曰：“善。”戊辰，诏以高丽王藏为上柱国、辽东郡王、高丽王，遣使持节册命。

秋九月庚辰，新罗遣使言：“百济攻取其国四十馀城，复与高丽连兵，谋绝新罗入朝之路，乞兵救援。”上命司农丞相里玄奖赍玺书赐高丽曰：“新罗委质国家，朝贡不乏，尔与百济各宜戢兵，若更攻之，明年发兵击尔国矣。”

十八年春正月，相里玄奖至平壤，莫离支已将兵击新罗，破其两城。高丽王使召之，乃还。玄奖谕使勿攻新罗，莫离支曰：“昔隋人入寇，新罗乘衅侵我地五百里，自非归我侵地，恐兵未能已。”玄奖曰：“既往之事，焉可追论。至于辽东诸城，本皆中国郡县，中国尚且不言，高丽岂得必求故地。”莫离支竟不从。二月乙巳朔，玄奖还，具言其状。上曰：“盖苏文弑其君，贼其大臣，残虐其民，今又违我诏命，侵暴邻国，不可以不讨。”谏议大夫褚遂良曰：“陛下指麾则中原清宴，顾眄则四夷詟服，威望大矣。今乃渡海远征小夷，若指期克捷犹可也，万一蹉跌，伤威损望，更兴忿兵，则安危难测矣。”李世绩曰：“间者薛延陁入寇，陛下欲发兵穷讨，魏徵谏而止，使至今为患。向用陛下之策，北鄙安矣。”上曰：“然。此诚征之失，朕寻悔之而不欲言，恐塞良谋故也。”

上欲自征高丽，褚遂良上疏，以为“天下譬犹一身，两京，心腹也，州县，四支也，四夷，身外之物也。高丽罪大，诚当致讨，但命二三猛将，将四五万众，仗陛下威灵，取之如反掌耳。今太子新立，年尚幼稚，自馀藩屏，陛下所知，一旦弃金汤之全，逾辽海之险，以天下之君，轻行远举，皆愚臣之所甚忧也。”上不听。时群臣多谏征高丽者，上曰：“八尧、九舜，不能冬种，野夫、童子，春种而生，得时故也。夫天有其时，人有其功。盖苏文陵上虐下，民延颈待救，此正高丽可亡之时也，议者纷纭，但不见此耳。”

上将征高丽，秋七月辛卯，敕将作大匠阎立德等诣洪、饶、江三州，造船四百艘以载军粮。甲午，下诏遣营州都督张俭等帅幽、营二都督兵及契丹、奚、靺鞨先击辽东，以观其势。以太常卿韦挺为馈运使，以民部侍郎崔仁师副之，自河北诸州皆受挺节度，听以便宜从事。又命太仆少卿萧锐运河南诸州粮入海。锐，瑀之子也。

九月乙未，鸿胪奏高丽莫离支贡白金。褚遂良曰：“莫离支弑其君，九夷所不容。今将讨之，而纳其金，此郜鼎之类也，臣谓不可受。”上从之。上谓高丽使者曰：“汝曹皆事高武，有官爵，莫离支弑逆，汝曹不能复仇，今更为之游说以欺大国，罪孰大焉。”悉以属大理。

冬十月甲寅，车驾行幸洛阳。十一月壬申，至洛阳。前宜州刺史郑元璹已致仕，上以其常从隋炀帝伐高丽，召诣行在，问之。对曰：“辽东道远，粮运艰阻。东夷善守城，攻之不可猝下。”上曰：“今日非隋之比，公但听之。”张俭等值辽水涨，久不得济，上以为畏懦，召俭诣洛阳。至，具陈山川险易，水草美恶，上悦。上闻洺州刺史程名振善用兵，召问方略，嘉其才敏，即日拜右骁卫将军。

甲午，以刑部尚书张亮为平壤道行军大总管，帅江、淮、岭、硖兵四万，长安、洛阳募士三千，战舰五百艘，自莱州泛海趋平壤，又以太子詹事、左卫率李世绩为辽东道行军大总管，帅步骑六万及兰、河二州降胡趣辽东，两军合势并进。庚子，诸军大集于幽州，遣行军总管姜行本、少府少监丘行淹先督众工造梯冲于安萝山。时远近勇士应募及献攻城器械者不可胜数，上皆亲加损益，取其便易。又手诏谕天下，以“高丽盖苏文弑主虐民，情何可忍。今欲巡幸幽、蓟，问罪辽、碣，所过营顿，无为劳费”。且言：“昔隋炀帝残暴其下，高丽王仁爱其民，以思乱之军，击安和之众，故不能成功。今略言必胜之道有五，一曰以大击小，二曰以顺讨逆，三曰以治乘乱，四曰以逸敌劳，五曰以悦当怨，何忧不克。布告元元，勿为疑惧。”于是凡顿舍供费之具，减者太半。

十二月辛丑，武阳懿公李大亮卒于长安，遗表请罢高丽之师。甲寅，诏诸军及新罗、百济、奚、契丹分道击高丽。

十九年春二月庚戌，上自将诸军发洛阳，以特进萧瑀为洛阳宫留守。乙卯，诏“朕发定州后，宜令皇太子监国。”开府仪同三司致仕尉迟敬德上言：“陛下亲征辽东，太子在定州，长安、洛阳心腹空虚，恐有玄感之变。且边隅小夷，不足以勤万乘，愿遣偏师征之，指期可殄。”上不从，以敬德为左一马军总管，使从行。癸亥，上至邺，自为文祭魏太祖，曰：“临危制变，料敌设奇，一将之智有馀，万乘之才不足。”是月，李世绩军至幽州。

三月丁丑，车驾至定州。丁亥，上谓侍臣曰：“辽东本中国之地，隋氏四出师而不能得。朕今东征，欲为中国报子弟之仇，高丽雪君父之耻耳。且方隅大定，惟此未平，故及朕之未老，用士大夫馀力以取之。朕自发洛阳，惟啖肉饭，虽春蔬亦不之进，惧其烦扰故也。”上见病卒，召至御榻前存慰，付州县疗之，士卒莫不感悦。有不预征名，自愿以私装从军，动以千计，皆曰：“不求县官勋赏，惟愿效死辽东。”上不许。

上将发，太子悲泣数日，上曰：“今留汝镇守，辅以俊贤，欲使天下识汝风采。夫为国之要，在于进贤退不肖，赏善罚恶，至公无私，汝当努力行此，悲泣何为。”命开府仪同三司高士廉摄太子太傅，与刘洎、马周、少詹事张行成、右庶子高季辅同掌机务，辅太子。长孙无忌、岑文本与吏部尚书杨师道从行。壬辰，车驾发定州，亲佩弓矢，手结雨衣于鞍后。命长孙无忌摄侍中，杨师道摄中书令。

李世绩军发柳城，多张形势，若出怀远镇者，而潜师北趣甬道，出高丽不意。夏四月戊戌朔，世绩自通定济辽水，至玄菟。高丽大骇，城邑皆闭门自守。壬寅，辽东道副大总管江夏王道宗将兵数千至新城，折冲都尉曹三良引十馀骑直压城门，城中惊扰，无敢出者。营州都督张俭将胡兵为前锋，进渡辽水，趋建安城，破高丽兵，斩首数千级。

丁未，车驾发幽州。上悉以军中资粮、器械、簿书委岑文本，文本夙夜勤力，躬自料配，筹笔不去手，精神耗竭，言辞举措，颇异平日。上见而忧之，谓左右曰：“文本与我同行，恐不与我同返。”是日，遇暴疾而薨。其夕，上闻严鼓声，曰：“文本殒没，所不忍闻。”命撤之。时右庶子许敬宗在定州，与高士廉等共知机要，文本薨，上召敬宗，以本官检校中书侍郎。

壬子，李世绩、江夏王道宗攻高丽盖牟城。丁巳，车驾至北平。癸亥，李世绩等拔盖牟城，获二万馀口，粮十馀万石。

张亮帅舟师自东莱渡海袭毕沙城，其城四面悬绝，惟西门可上。程名振引兵夜至，副总管王大度先登，五月己巳，拔之，获男女八千口。分遣总管丘孝忠等曜兵于鸭绿水。

李世绩进至辽东城下。庚午，车驾至辽泽，泥淖二百馀里，人马不可通，将作大匠阎立德布土作桥，军不留行。壬申，渡泽东。乙亥，高丽步骑四万救辽东，江夏王道宗将四千骑逆击之。军中皆以为“众寡悬绝，不若深沟高垒，以俟车驾之至”。道宗曰：“贼恃众有轻我心，远来疲顿，击之必败。且吾属为前军，当清道以待乘舆，乃更以贼遗君父乎。”李世绩以为然。果毅都尉马文举曰：“不遇勍敌，何以显壮士。”策马赴敌，所向皆靡，众心稍安。既合战，行军总管张君义退走，唐兵不利。道宗收散卒，登高而望，见高丽阵乱，与骁骑数十冲之，左右出入。李世绩引兵助之，高丽大败，斩首千馀级。丁丑，车驾渡辽水，撤桥，以坚士卒之心，军于马首山。劳赐江夏王道宗，超拜马文举中郎将，斩张君义。上自将数百骑至辽东城下，见士卒负土填堑，上分其尤重者于马上持之，从官争负土致城下。李世绩攻辽东城，昼夜不息，旬有二日，上引精兵会之，围其城数百重，鼓噪声震天地。甲申，南风急，上遣锐卒登冲竿之末，爇其西南楼，火延烧城中，因麾将士登城。高丽力战，不能敌，遂克之，所杀万馀人，得胜兵万馀人，男女四万口，以其城为辽州。

乙未，进军白岩城。丙申，右卫大将军李思摩中弩矢，上亲为之吮血，将士闻之，莫不感动。乌骨城遣兵万馀为白岩声援，将军契苾何力以劲骑八百击之。何力挺身陷陈，槊中其腰，尚辇奉御薛万备单骑往救之，拔何力于万众之中而还。何力气益愤，束疮而战，从骑奋击，遂破高丽兵，追奔数十里，斩首千馀级，会暝而罢。万备，万彻之弟也。

六月丁酉，李世绩攻白岩城西南，上临其西北。城主孙代音潜遣腹心请降，临城投刀钺为信，且曰：“奴愿降，城中有不从者。”上以唐帜与其使曰：“必降者，宜建之城上。”代音建帜，城中人以为唐兵已登城，皆从之。

上之克辽东也，白岩城请降，既而中悔。上怒其反复，令军中曰：“得城当悉以人物赏战士。”李世绩见上将受其降，帅甲士数十人请曰：“士卒所以争冒矢石，不顾其死者，贪虏获耳。今城垂拔，奈何更受其降，孤战士之心。”上下马谢曰：“将军言是也。然纵兵杀人而虏其妻孥，朕所不忍。将军麾下有功者，朕以库物赏之，庶因将军赎此一城。”世绩乃退。得城中男女万馀口，上临水设幄，受其降，仍赐之食，八十以上赐帛有差。他城之兵在白岩者悉慰谕，给粮仗，任其所之。

先是，辽东城长史为部下所杀，其省事奉其妻子奔白岩。上怜其有义，赐帛五匹。为长史造灵舆，归之平壤。以白岩城为岩州，以孙代音为刺史。

契苾何力疮重，上自为传药，推求得刺何力者高突勃，付何力使自杀之。何力奏称“彼为其主冒白刃刺臣，乃忠勇之士也，与之初不相识，非有怨仇。”遂舍之。

初，莫离支遣加尸城七百人戍盖牟城，李世绩尽虏之。其人请从军自效，上曰：“汝家皆在加尸，汝为我战，莫离支必杀汝妻子。得一人之力而灭一家，吾不忍也。”戊戌，皆廪赐遣之。己亥，以盖牟城为盖州。

丁未，车驾发辽东，丙辰，至安市城，进兵攻之。丁巳，高丽北部耨萨延寿、惠真帅高丽、靺鞨兵十五万救安市。上谓侍臣曰：“今为延寿策有三：引兵直前，连安市城为垒，据高山之险，食城中之粟，纵靺鞨掠吾牛马，攻之不可猝下，欲归则泥潦为阻，坐困吾军，上策也。拔城中之众，与之霄遁，中策也。不度智能，来与吾战，下策也。卿曹观之，彼必出下策，成擒在吾目中矣。”

高丽有对卢，年老习事，谓延寿曰：“秦王内芟群雄，外服戎狄，独立为帝，此命世之材。今举海内之众而来，不可敌也。为吾计者，莫若顿兵不战，旷日持久，分遣奇兵断其运道，粮食既尽，求战不得，欲归无路，乃可胜也。”延寿不从，引军直进，去安市城四十里。上犹恐其低徊不至，命左卫大将军阿史那社尔将突厥千骑以诱之。兵始交而伪走。高丽相谓曰：“易与耳。”竞进乘之，至安市城东南八里，依山而陈。

上悉召诸将问计，长孙无忌对曰：“臣闻临敌将战，必先观士卒之情。臣适行经诸营，见士卒闻高丽至，皆拔刀结旆，喜形于色，此必胜之兵也。陛下未冠，身亲行陈，凡出奇制胜，皆上禀胜谋，诸将奉成算而已。今日之事，乞陛下指踪。”上笑曰：“诸公以此见让，朕当为诸公商度。”乃与无忌等从数百骑乘高望之，观山川形势，可以伏兵及出入之所。高丽、靺鞨合兵为陈，长四十里。江夏王道宗曰：“高丽倾国以拒王师，平壤之守必弱，愿假臣精卒五千，覆其本根，则数十万之众，可不战而降。”上不应。遣使绐延寿曰：“我以尔国强臣弑其主，故来问罪，至于交战，非吾本心。入尔境，刍粟不给，故取尔数城，俟尔国修臣礼，则所失必复矣。”延寿信之，不复设备。

上夜召文武计事，命李世绩将步骑万五千陈于西岭。长孙无忌将精兵万一千为奇兵，自山北出于狭谷，以冲其后。上自将步骑四千，挟鼓角，偃旗帜，登北山上，敕诸军闻鼓角齐出奋击。因命有司张受降幕于朝堂之侧。戊午，延寿等独见李世绩布陈，勒兵欲战。上望见无忌军尘起，命作鼓角，举旗帜，诸军鼓噪并进。延寿等大惧，欲分兵御之，而其陈已乱。会有雷电，龙门人薛仁贵着奇服，大呼陷陈，所向无敌。高丽兵披靡，大军乘之，高丽兵大溃，斩首二万馀级。上望见仁贵，召见，拜游击将军。仁贵，安都之六世孙，名礼，以字行。

延寿等将馀众依山自固，上命诸军围之。长孙无忌悉撤桥梁，断其归路。己未，延寿、惠真帅其众三万六千八百人请降，入军门，膝行而前，拜伏请命。上语之曰：“东夷少年，跳梁海曲，至于摧坚决胜，故当不及老人，自今复敢与天子战乎。”皆伏地不能对。上简耨萨已下酋长三千五百人，授以戎秩，迁之内地，馀皆纵之，使还平壤。皆双举手以颡顿地，欢呼闻数十里外。收靺鞨三千三百人，悉坑之。获马五万匹，牛五万头，铁甲万领，他器械称是。高丽举国大骇，后黄城、银城皆自拔遁去，数百里无复人烟。

上驿书报太子，仍与高士廉等书曰：“朕为将如此，何如？”更名所幸山曰驻跸山。秋七月辛未，上徙营安市城东岭。己卯，诏标识战死者尸，俟军还与之俱归。戊子，以高延寿为鸿胪卿，高惠真为司农卿。

张亮军过建安城下，壁垒未固，士卒多出樵牧，高丽兵奄至，军中骇扰。亮素怯，踞胡床，直视不言，将士见之，更以为勇。总管张金树等鸣鼓勒兵击高丽，破之。

八月甲辰，候骑获莫离支谍者高竹离，反接诣军门。上召见，解缚问曰：“何瘦之甚。”对曰：“窃道间行，不食数日矣。”命赐之食，谓曰：“尔为谍，宜速反命。为我寄语莫离支，欲知军中消息，可遣人径诣吾所，何必间行辛苦也。”竹离徒跣，上赐𪨗而遣之。

丙午，徙营于安市城南。上在辽外，凡置营，但明斥候，不为堑垒，虽逼其城，高丽终不敢出为寇抄，军士单行野宿如中国焉。

上之克白岩也，谓李世绩曰：“吾闻安市城险而兵精，其城主材勇，莫离支之乱，城守不服，莫离支击之，不能下，因而与之。建安兵弱而粮少，若出其不意，攻之必克。公可先攻建安，建安下则安市在吾腹中，此兵法所谓城有所不攻者也。”对曰：“建安在南，安市在北，吾军粮皆在辽东，今逾安市而攻建安，若贼断吾粮道，将若之何。不如先攻安市，安市下则鼓行而取建安耳。”上曰：“以公为将，安得不用公策。勿误吾事。”世绩遂攻安市。

安市人望见上旗盖，辄乘城鼓噪。上怒，世绩请克城之日，男子皆坑之。安市人闻之，益坚守，攻久不下。高延寿、高惠真请于上曰：“奴既委身大国，不敢不献其诚，欲天子早成大功，奴得与妻子相见。安市人顾惜其家，人自为战，未易猝拔。今奴以高丽十馀万望旗沮溃，国人胆破，乌骨城耨萨老耄，不能坚守，移兵临之，朝至夕克，其馀当道小城，必望风奔溃。然后收其资粮，鼓行而前，平壤必不守矣。”群臣亦言：“张亮兵在沙城，召之信宿可至，乘高丽凶惧，并力拔乌骨城，渡鸭绿水，直取平壤，在此举矣。”上将从之，独长孙无忌以为“天子亲征，异于诸将，不可乘危徼幸。今建安、新城之虏，众犹十万，若向乌骨，皆蹑吾后。不如先破安市，取建安，然后长驱而进，此万全之策也。”上乃止。

诸军急攻安市，上闻城中鸡彘声，谓李世绩曰：“围城积久，城中烟火日微，今鸡彘甚喧，此必飨士，欲夜出袭我，宜严兵备之。”是夜，高丽数百人缒城而下。上闻之，自至城下召兵急，击斩首数十级，高丽退走。

江夏王道宗督众筑土山于城东南隅，浸逼其城，城中亦增高其城以拒之。士卒分番交战，日六七合，冲车炮石坏其楼堞，城中随立木栅以塞其缺。道宗伤足，上亲为之针。筑山昼夜不息，凡六旬，用功五十万，山顶去城数丈，下临城中，道宗使果毅傅伏爱将兵屯山顶以备敌。山颓压城，城崩，会伏爱私离所部高，高丽数百人从城缺出战，遂夺据土山，堑而守之。上怒，斩伏爱以徇，命诸将攻之，三日不能克。道宗徒跣诣旗下请罪，上曰：“汝罪当死，但朕以汉武杀王恢，不如秦穆用孟明，且有破盖牟、辽东之功，故特赦汝耳。”

上以辽左早寒，草枯水冻，士马难久留，且粮食将尽，癸未，敕班师。先拔辽、盖二州户口渡辽，乃耀兵于安市城下而旋，城中皆屏迹不出。城主登城拜辞，上嘉其固守，赐缣百匹，以励事君。命李世绩、江夏王道宗将步骑四万为殿。

乙酉，至辽东。丙戌，渡辽水。辽泽泥潦，车马不通，命长孙无忌将万人翦草填道，水深处以车为梁，上自系薪于马鞘以助役。冬十月丙申朔，上至蒲沟，驻马督填道诸军度渤错水。暴风雪，士卒沾湿多死者，敕然火于道以待之。

凡征高丽，拔玄菟、横山、盖牟、磨米、辽东、白岩、卑沙、麦谷、银山、后黄十城，徙辽、盖、岩三州户口入中国者七万人。新城、建安、驻跸三大战，斩首四万馀级，战士死者几二千人，战马死者什七八。上以不能成功，深悔之，叹曰：“魏徵若在，不使我有是行也。”命驰驿祀征以少牢，复立所制碑，召其妻子诣行在，劳赐之。

丙午，至营州，诏辽东战亡士卒骸骨并集柳城东南，命有司设太牢，上自作文以祭之，临哭尽哀。其父母闻之曰：“吾儿死而天子哭之，死何所恨。”上谓薛仁贵曰：“朕诸将皆老，思得新进骁勇者将之，无如卿者，朕不喜得辽东，喜得卿也。”

丙辰，上闻太子奉迎将至，从飞骑三千人驰入临渝关，道逢太子。上之发定州也，指所御褐袍谓太子曰：“俟见汝，乃易此袍耳。”在辽左，虽盛暑流汗，弗之易。及秋，穿败，左右请易之，上曰：“军士衣多弊，吾独御新衣可乎。”至是太子进新衣，乃易之。

诸军所虏高丽民万四千口，先集幽州，将以赏军士。上愍其父子夫妇离散，命有司平其直，悉以钱布赎为民，欢呼之声，三日不息。十一月辛未，车驾至幽州，高丽民迎于城东，拜舞号呼，宛转于地，尘埃弥望。丙戌，车驾至定州。壬辰，车驾发定州。戊申，至并州。

二十年春二月乙未，上发并州。三月己巳，车驾还京师。上谓李靖曰：“吾以天下之众，困于小夷，何也。”靖曰：“此道宗所解。”上顾问江夏王道宗，具陈在驻驆时乘虚取平壤之言。上怅然曰：“当时匆匆，吾不忆也。”闰月戊戌，罢辽州都督府及岩州。夏五月甲寅，高丽王藏及莫离支盖金遣使谢罪，并献二美女，上还之。金即苏文也。

上自高丽还，盖苏文益骄恣，虽遣使奉表，其言率皆诡诞，又待唐使者倨慢，常窥伺边隙。屡敕令勿攻新罗，而侵陵不止。壬申，诏勿受其朝贡，更议讨之。冬十月丙戌，车驾至京师。

二十一年。上将复伐高丽，朝议以为“高丽依山为城，攻之不可猝拔。前大驾亲征，国人不得耕种，所克之城，悉收其谷，继以旱灾，民太半乏食。今若数遣偏师，更迭扰其疆场，使彼疲于奔命，释耒入堡，数年之间，千里萧条，则人心自离，鸭绿之北可不战而取矣。”上从之。三月，以左武卫大将军牛进达为青丘道行军大总管，右武侯将军李海岸副之，发兵万馀人，乘楼船自莱州泛海而入。又以太子詹事李世绩为辽东道行军大总管，右武卫将军孙贰郎等副之，将兵三千人，因营州都督府兵自新城道入。两军皆选习水善战者配之。夏五月，李世绩军既渡辽，历南苏等数城，高丽多背城拒战，世绩击破其兵，焚其罗郭而还。

秋七月，牛进达、李海岸入高丽境，凡百馀战，无不捷，攻石城，拔之。进至积利城下，高丽兵万馀人出战，海岸击破之，斩首二千级。九月戊戌，敕宋州刺史王波利等发江南十二州工人，造大船数百艘，欲以征高丽。冬十二月，高丽王使其子莫离支任武入谢罪，上许之。

二十二年春正月，新罗王金善德卒。以善德妹真德为柱国，封乐浪郡王，遣使册命。丙午，诏以右武卫大将军薛万辙为青丘道行军大总管，右卫将军裴行方副之，将兵三万馀人及楼船战舰，自莱州泛海以击高丽。

三月，充容长城徐惠以上东征高丽，西讨龟兹，上疏谏，其略曰：“以有尽之农功，填无穷之巨浪，图未获之他众，丧已成之我军。昔秦皇并吞六国，反速危亡之基，晋武奄有三方，翻成覆败之业。岂非矜功恃大，弃德轻邦，图利忘危，肆情纵欲之所致乎。是知地广非常安之术，人劳乃易乱之源也。”上善其言。

夏四月甲子，乌胡镇将古神感将兵浮海击高丽，遇高丽步骑五千，战于易山，破之。其夜，高丽万馀人袭神感船，神感设伏，又破之而还。

六月，上以高丽困弊，议以明年发三十万众一举灭之。或以为“大军东征，须备经岁之粮，非畜乘所能载，宜具舟舰为水运。隋末剑南独无寇盗，属者辽东之役，剑南复不预及，其百姓富庶，宜使之造舟舰”。上从之。秋七月，遣右领左右府长史强伟于剑南道伐木造舟舰，大者或长百尺，其广半之。别遣使行水道，自巫峡抵江、扬，趣莱州。

司空梁文昭公房玄龄疾笃，谓诸子曰：“吾受主上厚恩，今天下无事，惟东征未已，群臣莫敢谏，吾知而不言，死有馀责。”乃上表谏，以为“《老子》曰：知足不辱，知止不殆。陛下威名功德亦可足矣，拓地开疆亦可止矣。且陛下每决一重囚，必令三覆五奏，进素膳，止音乐者，重人命也。今驱无罪之士卒，委之锋刃之下，使肝脑涂地，独不足愍乎。向使高丽违失臣节，诛之可也。侵扰百姓，灭之可也。他日能为中国患，除之可也。今无此三条，而坐烦中国，内为前代雪耻，外为新罗报仇，岂非所存者小，所损者大乎。愿陛下许高丽自新，焚陵波之船，罢应募之众，自然华夷庆赖，远肃迩安。臣旦夕入地，傥蒙录此哀鸣，死且不朽。”玄龄子遗爱尚上女高阳公主，上谓公主曰：“彼病笃如此，尚能忧我国家。”上自临视，握手与诀，悲不自胜。癸卯，薨。

八月丁丑，敕越州都督府及婺、洪等州造海船及双舫千一百艘。九月己丑，新罗奏为百济所攻，破其十三城。冬十二月癸未，新罗相金春秋及其子文王入见。春秋，真德之弟也。上以春秋为特进，文王为左武卫将军。春秋请改章服从中国，内出冬服赐之。

二十三年夏五月己巳，上崩。壬申，遗诏太子即位，罢辽东之役。

高宗永徽二年。百济遣使入贡，上戒之，使“勿与新罗、高丽相攻，不然，吾将发兵讨汝矣。”三年春正月己未朔，吐谷浑、新罗、高丽、百济并遣使入贡。

五年夏闰五月壬辰，新罗女王金真德卒，诏立其弟春秋为新罗王。

六年。高丽与百济、靺鞨连兵侵新罗北境，取三十三城。新罗王春秋遣使求援。二月乙丑，遣营州都督程名振、左卫中郎将苏定方发兵击高丽。夏五月壬午，名振等渡辽水，高丽见其兵少，开门渡贵端水逆战，名振等奋击，大破之，杀获千馀人，焚其外郭及村落而还。

显庆三年夏六月，营州都督兼东夷都护程名振、右领军中郎将薛仁贵将兵攻高丽之赤烽镇，拔之，斩首四百馀级，捕虏百馀人。高丽遣其大将豆方娄帅众三万拒之，名振以契丹逆击，大破之，斩首二千五百级。

四年冬十一月，右领军中郎将薛仁贵等与高丽将温沙门战于横山，破之。

五年。百济恃高丽之援，数侵新罗，新罗王春秋上表求救。春三月辛亥，以左武卫大将军苏定方为神丘道行军大总管，帅左骁卫将军刘伯英等水陆十万以伐百济。以春秋为嵎夷道行军总管，将新罗之众，与之合势。

秋八月，苏定方引军自成山济海，百济据熊津江口以拒之。定方进击，破之，百济死者数千人，馀皆溃走。定方水陆齐进，直趣其都城。未至二十馀里，百济倾国来战，大破之，杀万馀人，追奔，入其郭，百济王义慈及太子隆逃于北境。定方进围其城，义慈次子泰自立为王，帅众固守。隆子文思曰：“王与太子皆在，而叔遽拥兵自王，借使能却唐兵，我父子必不全矣。”遂帅左右逾城来降，百姓皆从之，泰不能止。定方命军士登城立帜，泰窘迫，开门请命，于是义慈、隆及诸城主皆降。百济故有五部，分统三十七郡，二百城，七十六万户，诏以其地置熊津等五都督府，以其酋长为都督、刺史。冬十一月戊戌朔，上御则天门楼，受百济俘，自其王义慈以下皆释之。

十二月壬午，以左骁卫大将军契苾何力为𬇙江道行军大总管，左武卫大将军苏定方为辽东道行军大总管，左骁卫将军刘伯英为平壤道行军大总管，蒲州刺史程名振为镂方道总管，将兵分道击高丽。青州刺史刘仁轨坐督海运覆船，以白衣从军自效。

龙朔元年春正月乙卯，募河南北、淮南六十七州兵，得四万四千馀人，诣平壤、镂方行营。戊午，以鸿胪卿萧嗣业为扶余道行军总管，帅回纥等诸部兵诣平壤。

三月丙申朔，上与群臣及外夷宴于洛阳城门，观屯营新教之舞，谓之《一戎大定乐》。时上欲亲征高丽，以象用武之势也。

初，苏定方既平百济，留郎将刘仁愿镇守百济府城，又以左卫中郎将王文度为熊津都督，抚其馀众。文度济海而卒，百济僧道琛、故将福信聚众据周留城，迎故王子丰于倭国而立之，引兵围仁愿于府城。诏起刘仁轨检校带方州刺史，将王文度之众，便道发新罗兵以救仁愿。仁轨喜曰：“天将富贵此翁矣。”于州司请唐历及庙讳而行，曰：“吾欲扫平东夷，颁大唐正朔于海表。”仁轨御军严整，转斗而前，所向皆下。百济立两栅于熊津江口，仁轨与新罗兵合击，破之，杀、溺死者万馀人。道琛等乃释府城之围，退保任存城。新罗粮尽，引还。道琛自称领军将军，福信自称霜岑将军，招集徒众，其势益张。仁轨众少，与仁愿合军，休息士卒。上表诏新罗出兵，新罗王春秋奉诏，遣其将金钦将兵救仁轨等，至古泗，福信邀击，败之。钦自葛岭道遁还新罗，不敢复出。福信寻杀道琛，专总国兵。

夏四月庚辰，以任雅相为𬇙江道行军总管，契苾何力为辽东道行军总管，苏定方为平壤道行军总管，与萧嗣业及诸胡兵凡三十五军，水陆分道并进。上欲自将大军继之，癸巳，皇后抗表谏亲征高丽，诏从之。

秋七月甲戌，苏定方破高丽于𬇙江，屡战皆捷，遂围平壤城。九月癸巳朔，特进新罗王春秋卒。以其子法敏为乐浪郡王、新罗王。高丽盖苏文遣其子男生以精兵数万守鸭绿水，诸军不得渡。契苾何力至，值冰大合，何力引众乘冰渡水，鼓噪而进。高丽大溃，追奔数十里，斩首三万级，馀众悉降，男生仅以身免。会有诏班师，乃还。

二年春二月甲戌，𬇙江道大总管任雅相薨于军。戊寅，左骁卫将军白州刺史、沃沮道总管庞孝泰与高丽战于蛇水之上，军败，与其子十三人皆战死。苏定方围平壤，久不下，会大雪，解围而还。

秋七月丁巳，熊津都督刘仁愿、带方州刺史刘仁轨大破百济于熊津之东，拔真岘城。初，仁愿，仁轨等屯熊津城，上与之敕书，以“平壤军回，一城不可独固，宜拔就新罗。若金法敏藉卿留镇，宜且停彼。若其不须，即宜泛海还也”。将士咸欲西归。仁轨曰：“人臣徇公家之利，有死无二，岂得先念其私。主上欲灭高丽，故先诛百济，留兵守之，制其心腹。虽馀寇充斥而守备甚严，宜砺兵秣马，击其不意，理无不克。既捷之后，士卒心安，然后分兵据险，开张形势，飞表以闻，更求益兵。朝廷知其有成，必命将出师，声援才接，凶丑自歼。非直不弃成功，实亦永清海表。今平壤之军既还，熊津又拔，则百济馀烬不日更兴，高丽逋寇何时可灭。且今以一城之地，居敌中央，苟或动足，即为擒虏。纵入新罗，亦为羁客，脱不如意，悔不可追。况福信凶悖残虐，君臣猜离，行相屠戮。正宜坚守观变，乘便取之，不可动也。”众从之。时百济王丰与福信等以仁愿等孤城无援，遣使谓之曰：“大使等何时西还。当遣相送。”仁愿、仁轨知其无备，忽出击之，拔其支罗城及尹城、大山、沙并等栅，杀获甚众，分兵守之。福信等以真岘城险要，加兵守之。仁轨伺其稍懈，引新罗兵夜传城下，攀草而上，比明，入据其城，遂通新罗运粮之路。仁愿乃奏请益兵，诏发淄、青、莱、海之兵七千人以赴熊津。

福信专权，与百济王丰浸相猜忌。福信称疾，卧于窟室，欲俟丰问疾而杀之。丰知之，帅亲信袭杀福信，遣使诣高丽、倭国乞师以拒唐兵。

三年秋八月戊申，上以海东累岁用兵，百姓困于征调，士卒战溺死者甚众，诏罢三十六州所造船，遣司元太常伯窦德玄等分诣十道，问人疾苦，黜陟官吏。德玄，毅之曾孙也。

九月戊午，熊津道行军总管、右威卫将军孙仁师等破百济馀众及倭兵于白江，拔其周留城。初，刘仁愿、刘仁轨既克真岘城，诏孙仁师将兵浮海助之。百济王丰南引倭人以拒唐兵，仁师与仁愿、仁轨合军，势大振。诸将以加林城水陆之冲，欲先攻之。仁轨曰：“加林险固，急攻则伤士卒，缓之则旷日持久。周留城，虏之巢穴，群凶所聚，除恶务本，宜先攻之。若克周留，诸城自下。”于是仁师、仁愿与新罗王法敏将陆军以进，仁轨与别将杜爽、扶余隆将水军及粮船自熊津入白江，以会陆军，同趣周留城。遇倭兵于白江口，四战皆捷，焚其舟四百艘，烟炎灼天，海水皆赤。百济王丰脱身奔高丽，王子忠胜忠、志等帅众降，百济尽平，唯别帅迟受信据任存城不下。

初，百济西部人黑齿常之长七尺馀，骁勇有谋略，仕百济为达率兼郡将，犹中国刺史也。苏定方克百济，常之帅所部随众降。定方絷其王及太子，纵兵劫掠，壮者多死。常之惧，与左右十馀人遁归本部，收集亡散，保任存山，结栅以自固，旬日间归附者三万馀人。定方遣兵攻之，常之拒战，唐兵不利。常之复取二百馀城，定方不能克而还。常之与别部将沙吒相如各据险以应福信，百济既败，皆帅其众降。刘仁轨使常之、相如自将其众取任存城，仍以粮仗助之。孙仁师曰：“此属兽心，何可信也。”仁轨曰：“吾观二人皆忠勇有谋，敦信重义，但曏者所托未得其人，今正是其感激立效之时，不用疑也。”遂给其粮仗，分兵随之，攻拔任存城，迟受信弃妻子奔高丽。

诏留刘仁轨将兵镇百济，召孙仁师、刘仁愿还。百济兵火之馀，比屋雕残，僵尸满野。仁轨始命瘗骸骨，籍户口，理村聚，署官长，通道途，立桥梁，补堤堰，复陂塘，课耕桑，赈贫乏，养孤老，立唐社稷，颁正朔及庙讳，百济大悦，阖境各安其业。然后修屯田，储糗粮，训士卒，以图高丽。

刘仁愿至京师，上问之曰：“卿在海东，前后奏事皆合机宜，复有文理。卿本武人，何能如是。”仁愿曰：“此皆刘仁轨所为，非臣所及也。”上悦，加仁轨六阶，正除带方州刺史，为筑第长安，厚赐其妻子，遣使赍玺书劳勉之。上官仪曰：“仁轨遭黜削而能尽忠，仁愿秉节制而能推贤，皆可谓君子矣。”

麟德元年冬十月庚辰，检校熊津都督刘仁轨上言：“臣伏睹所存戍兵，疲羸者多，勇健者少，衣服贫弊，唯思西归，无心展效。臣问以：往在海西，见百姓人人应募，争欲从军，或请自办衣粮，谓之“义征”，何为今日士卒如此。咸言：今日官府与曩时不同，人心亦殊。曩时东西征役，身没王事，并蒙敕使吊祭，追赠官爵，或以死者官爵回授子弟，凡渡辽海者皆赐勋一转。自显庆五年以来，征人屡经渡海，官不记录，其死者亦无人谁何。州县每发百姓为兵，其壮而富者行钱参逐，皆亡匿得免。贫者身虽老弱，被发即行。顷者破百济及平壤苦战，当是时将帅号令，许以勋赏，无所不至。及达西岸，唯闻枷锁催禁，夺赐破勋，州县追呼，无以自存，公私困弊，不可悉言。以是昨发海西之日，已有逃亡自残者，非独至海外而然也。又，本因征役授勋级以为荣宠，而比年出征，皆使勋官挽引，劳苦与白丁无殊。百姓不愿从军，率皆由此。臣又问：曩日士卒留镇五年，尚得支济，今尔等始经一年，何为如此单露。咸言：初发家日，惟令备一年资装，今已二年，未有还期。臣检校军士所留衣，今冬仅可充事，来秋以往全无准拟。陛下留兵海外，欲殄灭高丽、百济，高丽旧相党援，倭人虽远，亦共为影响，若无镇兵，还成一国。今既资戍守，又置屯田，所藉士卒，同心同德，而众有此议，何望成功。自非有所更张，厚加慰劳，明赏重罚，以吉士心。若止如今日已前处置，恐师众疲老，立效无日。逆耳之事，或无人为陛下尽言，故臣披露肝胆，昧死奏陈。”

上深纳其言，遣右威卫将军刘仁愿将兵渡海以代旧镇之兵，仍敕仁轨俱还。仁轨谓仁愿曰：“国家悬军海外，欲以经略高丽，其事非易。今收获未毕，而军吏与士卒一时代去，军将又归，夷人新服，众心未安，必将生变。不如且留旧兵，渐令收获，办具资粮，节级遣还，军将且留镇抚，未可还也。”仁愿曰：“吾前还海西，大遭谗谤，云吾多留兵众，谋据海东，几不免祸。今日惟知准敕，岂敢擅有所为。”仁轨曰：“人臣苟利于国，知无不为，岂恤其私。”乃上表陈便宜，自请留镇海东，上从之。仍以扶余隆为熊津都尉，使招辑其馀众。

二年。上命熊津都尉扶余隆与新罗王法敏释去旧怨，秋八月壬子，同盟于熊津。城刘仁轨以新罗、百济、耽罗、倭国使者浮海西还，会祠泰山，高丽亦遣太子福男来侍祠。

干封元年夏五月，高丽盖苏文卒，长子男生代为莫离支，初知国政，出巡诸城，使其弟男建、男产留知后事。或谓二弟曰：“男生恶二弟之逼，意欲除之，不如先为计。”二弟初未之信。又有告男生者曰：“二弟恐兄还夺其权，欲拒兄不纳。”男生潜遣所亲往平壤伺之，二弟收掩得之，乃以王命召男生。男生惧，不敢归，男建自为莫离支，发兵讨之。男生走保别城，使其子献诚诣阙求救。六月壬寅，以左骁卫大将军契苾何力为辽东道安抚大使，将兵救之。以献诚为右武卫将军，使为乡导。又以左金吾卫将军庞同善、营州都督高侃为行军总管，同讨高丽。秋九月，庞同善大破高丽兵，泉男生帅众与同善合。诏以男生为特进、辽东大都督兼平壤道安抚大使，封玄菟郡公。

冬十二月己酉，以李绩为辽东道行军大总管兼安抚大使，以司列少常伯安陆郝处俊副之，以击高丽。庞同善、契苾何力并为辽东道行军副大总管，兼安抚大使如故。其水陆诸军总管，并运粮使窦义积、独孤卿云、郭待封等，并受绩处分。河北诸州租赋悉诣辽东给军用。

二年秋九月辛未，李绩拔高丽之新城，使契苾何力守之。绩初渡辽，谓诸将曰：“新城，高丽西边要害，不先得之，馀城未易取也。”遂攻之，城人师夫仇等城主开门降。绩引兵进击，一十六城皆下之。

庞同善、高侃尚在新城，泉男建遣兵袭其营，左武卫将军薛仁贵击破之。侃进至金山，与高丽战，不利，高丽乘胜逐北，仁贵引兵横击之，大破高丽，斩首五万馀级，拔南苏、木底、苍岩三城，与泉男生军合。

郭待封以水军自别道趣平壤，绩遣别将冯师本载粮仗以资之。师本船破，失期。待封军中饥窘，欲作书与绩，恐为虏所得，知其虚实，乃作离合诗以与绩。绩怒曰：“军事方急，何以诗为。必斩之。”行军管记通事舍人河南元万顷为释其义，绩乃更遣粮仗赴之。万顷作《檄高丽文》，曰：“不知守鸭绿之险，。”泉男建报曰：“谨间命矣，。”即移兵据鸭绿津，唐兵不得渡。上闻之，流万顷于岭南。郝处俊在高丽城下，未及成列，高丽奄至，军中大骇，处俊据胡床方食干糒，潜简精锐击败之，将士服其胆略。

总章元年春二月壬午，李绩等拔高丽扶余城。薛仁贵既破高丽于金山，乘胜将三千人将攻扶余城，诸将以其兵少，止之。仁贵曰：“兵不必多，顾用之何如耳。”遂为前锋以进，与高丽战，大破之，杀获万馀人，遂拔扶余城。扶余川中四十馀城皆望风请服。

侍御史洛阳贾言忠奉使自辽东还，上问以军事，言忠对曰：“高丽必平。”上曰：“卿何以知之。”对曰：“隋炀帝东征而不克者，人心离怨故也。先帝东征而不克者，高丽未有亹也。今高藏微弱，权臣擅命，盖苏文死，男建兄弟内相攻夺，男生倾心内附，为我乡导，彼之情伪，靡不知之。以陛下明圣，国家富强，将士尽力，以乘高丽之乱，其势必克，不俟再举矣。且高丽连年饥馑，妖异屡降，人心危骇，其亡可翘足待也。”上又问：“辽东诸将孰贤。”对曰：“薛仁贵勇冠三军。庞同善虽不善斗，而持军严整。高侃勤俭自处，忠果有谋。契苾何力沈毅能断，虽颇忌刻，而有统御之才，然夙夜小心，忘身忧国，皆莫及李绩也。”上深然其言。泉男建复遣兵五万人救扶余城，与李绩等遇于薛贺水，合战，大破之，斩获三万馀人。进攻大行城，拔之。

秋九月癸巳，李绩拔平壤。绩既克大行城，诸军出他道者皆与绩会。进至鸭绿栅，高丽发兵拒战，绩等奋击，大破之，追奔二百馀里，拔辱夷城，诸城遁逃及降者相继。契苾何力先引兵至平壤城下，绩军继之，围平壤月馀，高丽王藏遣泉男产帅首领九十八人，持白幡诣绩降，绩以礼接之。泉男建犹闭门拒守，频遣兵出战，皆败。男建以军事委僧信诚，信诚密遣人诣绩，请为内应。后五日，信诚开门，绩纵兵登城鼓噪，焚城四角，男建自刺，不死，遂擒之，高丽悉平。

李绩将至，上命先以高藏等献于昭陵，具军容，奏凯歌入京师，献于太庙。冬十二月丁巳，上受俘于含元殿，以高藏政非己出，赦以为司平太常伯。员外同正。以泉男产为司宰少卿，僧信诚为银青光禄大夫，泉男生为右卫大将军。李绩以下封赏有差。泉男建流黔州，扶余丰流岭南。分高丽五部、百七十六城、六十九万馀户，为九都督府、四十二州，百县，置安东都护府于平壤以统之，擢其酋帅有功者为都督、刺史、县令，与华人参理。以右威卫大将军薛仁贵检校安东都护，总兵二万人以镇抚之。

丁卯，上祀南郊，告平高丽，以李绩为亚献。己巳，谒太庙。

二年。高丽之民多离叛者，夏四月，敕徙高丽户三万八千二百于江淮之南及山南、京西诸州空旷之地，留其贫弱者使守安东。

咸亨元年夏四月，高丽酋长剑牟岑反，立高藏外孙安舜为主主。以左监门大将军高侃为东州道行军总管，发兵讨之。安舜杀剑牟岑，奔新罗。二年秋七月乙未朔，高侃破高丽馀众于安市城。

三年冬十二月，高侃与高丽馀众战于白水山，破之。新罗遣兵救高丽，侃击破之。

四年夏闰五月，燕山道总管、右领军大将军李谨行大破高丽叛者于瓠芦河之西，俘获数千馀人，众皆奔新罗。时谨行妻刘氏留代奴城，高丽引靺鞨攻之，刘氏擐甲帅众守城，久之，虏退。上嘉其功，封燕国夫人。谨行，靺鞨人，突地稽之子也，武力绝人，为众夷所惮。

上元元年春正月壬午，以左庶子同中书门下三品刘仁轨为鸡林道大总管，卫尉卿李弼、右领军大将军李谨行副之，发兵讨新罗。时新罗王法敏既纳高丽叛众，又据百济故地，使人守之。上大怒，诏削法敏官爵，其弟右骁卫员外大将军、临海郡公仁问在京师，立以为新罗王，使归国。

二年春二月，刘仁轨大破新罗之众于七重城，又使靺鞨浮海，略新罗之南境，斩获甚众。仁轨引兵还，诏以李谨行为安东镇抚大使，屯新罗之买肖城以经略之。三战皆捷，新罗乃遣使人入贡，且谢罪。上赦之，复新罗王法敏官爵。金仁问中道而还，改封临海郡公。

仪凤元年春二月甲戌，徙安东都护府于辽东故城。先有华人任安东官者，悉罢之。徙熊津都督府于建安故城，其百济户口先徙徐、兖等州者，皆置于建安。

二年。初，刘仁轨引兵自熊津还，扶余隆畏新罗之逼，不敢留，寻亦还朝。二月丁巳，以工部尚书高藏为辽东州都督，封朝鲜王，遣归辽东，安辑高丽馀众。高丽先在诸州者，皆遣与藏俱归。又以司农卿扶余隆为熊津都督，封带方王，亦遣归安辑百济馀众。仍移安东都护府于新城以统之。时百济荒残，命隆寓居高丽之境。藏至辽东，谋叛，潜与靺鞨通，召还，徙邛州而死，散徙其人于河南、陇右诸州，贫者留安东城傍。高丽旧城没于新罗，馀众散入靺鞨及突厥，隆亦竟不敢还故地，高氏、扶余氏遂亡。

开耀元年冬十月丁亥，新罗王法敏卒，遣使立其子政明。

唐太宗贞观八年冬十一月甲申，吐蕃赞普弃宗弄赞遣使入贡，仍请婚。吐蕃在吐谷浑西南，近世浸强，蚕食他国，土宇广大，胜兵数十万，然未尝通中国。其王称赞普，俗不言姓，王族皆曰论，宦族皆曰尚。弃宗弄讃有勇略，四邻畏之。上遣使者冯德遐往慰抚之。

十二年。初，上遣使者冯德遐抚慰吐蕃，吐蕃闻突厥、吐谷浑皆尚公主，遣使随德遐入朝，多赍金宝，奉表求婚，上未之许。使者还，言于赞普弃宗弄讃曰：“臣初至唐，唐待我甚厚，许尚公主。会吐谷浑王入朝，相离间，唐礼遂衰，亦不许婚。”弄讃遂发兵击吐谷浑，吐谷浑不能支，遁于青海之北，民畜多为吐蕃所掠。

吐蕃进破党项、白兰诸羌，帅众二十馀万屯松州西境，遣使贡金帛，云来迎公主。寻进攻松州，败都督韩威。羌酋阎州刺史别丛卧施、诺州刺史把利步利并以州叛归之。连兵不息，其大臣谏不听而自缢者凡八辈。秋八月壬寅，以吏部尚书侯君集为当弥道行军大总管，甲辰，以右领军大将军执失思力为白兰道、左武卫将军牛进达为阔水道、左领军将军刘简为洮河道行军总管，督步骑五万击之。吐蕃攻城十馀日，进达为先锋，九月辛亥，掩其不备，败吐蕃于松州城下，斩首千馀级。弄讃惧，引兵退，遣使谢罪，因复请婚，上许之。

十四年冬闰十月丙辰，吐蕃赞普遣其相禄东赞献金五千两及珍玩数百以请婚，上许以文成公主妻之。

十五年春正月甲戌，以吐蕃禄东赞为右卫大将军。上嘉禄东赞善应对，以琅邪公主外孙段氏妻之。辞曰：“臣国中自有妇，父母所聘，不可弃也。且赞普未得谒公主，陪臣何敢先娶。”上益贤之，然欲抚以厚恩，竟不从其志。

丁丑，命礼部尚书江夏王道宗持节送文成公主于吐蕃。赞普大喜，见道宗，尽子婿礼，慕中国衣服仪卫之美，为公主别筑城郭宫室而处之，自服纨绮以见公主。其国人皆以赭涂面，公主恶之，赞普下令禁之。亦所革其猜暴之性，遣子弟入国学，受《诗》、《书》。

二十三年。上以吐蕃赞普弄讃为驸马都尉，封西海郡王。赞普致书于长孙无忌等，云：“天子初即位，臣下有不忠者，当勒兵赴国讨除之。”

高宗永徽元年夏五月壬戌，吐蕃讃普弄讃卒，其嫡子早死，立其孙为赞普。赞普幼弱，政事皆决于国相禄东赞。禄东赞性明达严重，行兵有法，吐蕃所以强大，威服氐羌，皆其谋也。

显庆三年冬十月庚申，吐蕃赞普来请婚。

五年八月，吐蕃禄东赞遣其子起政将兵击吐谷浑，以吐谷浑内附故也。

龙朔三年夏五月，吐蕃与吐谷浑互相攻，各遣使上表论曲直，更来求援，上皆不许。吐谷浑之臣素和贵有罪，逃奔吐蕃，具言吐谷浑虚实。吐蕃发兵击吐谷浑，大破之，吐谷浑可汗曷钵与弘化公主帅数千帐弃国走依凉州，请徙居内地。上以凉州都督郑仁泰为清海道行军大总管，帅右武卫将军独孤卿云、辛文陵等分屯凉、鄯二州，以备吐蕃。六月戊申，又以左武卫大将军苏定方为安集大使，节度诸军，为吐谷浑之援。吐蕃禄东赞屯清海，遣使者论仲琮入见，表陈吐谷浑之罪，且请和亲。上不许，遣左卫郎将刘文祥使于吐蕃，降玺书责让之。

麟德二年春正月丁卯，吐蕃遣使入见，请复与吐谷浑和亲，仍求赤水地畜牧，上不许。

咸享元年夏四月，吐蕃陷西域十八州，又与于阗袭龟兹拨换城，陷之。罢龟兹、于阗、焉耆、疏勒四镇。辛亥，以右卫大将军薛仁贵为逻娑道行军大总管，左卫员外大将军阿史那道真、左卫将军郭待封副之，以讨吐蕃，且援送吐谷浑还故地。

秋八月，郭待封先与薛仁贵并列，及征吐蕃，耻居其下，仁贵所言，待封多违之。军至大非川，将趣乌海，仁贵曰：“乌海险远，军行甚难，辎重自随，难以趋利。宜留二万人，为两栅于大非岭上，辎重悉置栅内，吾属帅轻锐，倍道兼行，掩其未备，破之必矣。”仁贵帅所部前行，击吐蕃于河口，大破之，斩获甚众，进屯乌海，以俟待封。待封不用仁贵策，将辎重徐进，未至乌海，遇吐蕃二十馀万，待封军大败，还走，悉弃辎重。仁贵退屯大非川，吐蕃相论钦陵将兵四十馀万就击之。唐兵大败，死伤略尽。仁贵、待封与阿史那道真并脱身免，与钦陵约和而还。敕大司宪乐彦玮即军中按其败状，械送京师，三人皆免死除名。钦陵，禄东赞之子也，与弟赞婆、悉多、于勃论皆有才略。禄东赞卒，钦陵代之秉政，三弟将兵居外，邻国畏之。闰九月甲寅，以左相姜恪为凉州道行军大总管，以御吐蕃。

三年夏四月，吐蕃遣其大臣仲琮入贡，上问以吐蕃风俗，对曰：“吐蕃地薄气寒，风俗朴鲁，然法令严整，上下一心，议事常自下而起，因人所利而行之，斯所以能持久也。”上诘以吞灭吐谷浑，败薛仁贵，寇逼凉州事，对曰：“臣受命贡献而已，军旅之事非所闻也。”上厚赐而遣之。癸未，遣都水使者黄仁素使于吐蕃。

上元二年春正月辛未，吐蕃遣其大臣论吐浑弥来请和，且请与吐谷浑复修邻好，上不许。

仪凤元年春闰三月，吐蕃寇鄯、廓、河、芳等州，敕左监门卫中郎令狐智通发兴、凤等州兵以御之。己卯，诏以吐蕃犯塞，停封中狱。乙酉，以洛州牧周王显为洮州道行军元帅，将工部尚书刘审礼等十二总管，并州大都督相王轮为凉州道行军元帅，将左卫大将军契苾何力等以讨吐蕃，二王皆不行。秋八月乙未，吐蕃寇叠州。

二年夏五月，吐蕃寇扶州之临河镇，擒镇将杜孝升，令赍书说松州都督武居寂使降，孝升固执不从。吐蕃军还，舍孝升而去，孝升复帅馀众拒守。诏以孝升为游击将军。冬十二月乙卯，诏大发兵讨吐蕃。

三年秋七月，李敬玄奏破吐蕃于龙支。九月丙寅，李敬玄将兵十八万与吐蕃将论钦陵战于青海之上，兵败，工部尚书、左卫大将军彭城僖公刘审礼为吐蕃所虏。时审礼将前军深入，顿于濠所，为虏所攻，敬玄懦怯，按兵不救。闻审礼战没，狼狈还走，顿于承风岭，阻泥沟以自固，虏屯兵高岗以压之。左领军员外将军黑齿常之，夜帅敢死之士五百人袭击虏营，虏众溃乱，其将跋地设引兵遁去，敬玄乃收馀众还鄯州。审礼诸子自缚诣阙，请入吐蕃赎其父，敕听次子易从诣吐蕃省之。比至，审礼已病卒，易从昼夜号哭不绝声。吐蕃哀之，还其尸，易从徒跣负之以归。上嘉黑齿常之之功，擢拜左武卫将军，充河源军副使。

李敬玄之西征也，监察御史原武娄师德应猛士诏从军，及败，敕师德收集散亡，军乃复振。因命使于吐蕃，吐蕃将论赞婆迎之赤岭。师德倡导上意，谕以祸福，赞婆甚悦，为之数年不犯边。师德迁殿中侍御史，充河源军司马，兼知营田事。

上以吐蕃为忧，悉召侍臣谋之。或欲和亲以息民，或欲严设守备，俟公私富实而讨之，或欲亟发兵击之。议竟不决，赐食而遣之。太学生宋城魏元忠上封事言御吐蕃之策，以为“理国之要，在文与武。今言文者则以辞华为首而不及经纶，言武者则以骑射为先而不知方略，是皆何益于理乱哉。故陆机着《辨亡》之论，无救河梁之败，养由基射穿七札，不济鄢陵之师，此已然之明效也。古语有之：人无常俗，政有理乱，兵无强弱，将有巧拙。故选将当以智略为本，勇力为末。今朝廷用人，类取将门子弟及死事之家，彼皆庸人，岂足当阃外之任。李左车、陈汤、吕蒙、孟观皆出贫贱而立殊功，未闻其家代为将也。夫赏罚者，军国之切务，苟有功不赏，有罪不诛，虽尧舜不能以致理。议者皆云：近日征伐，虚有赏格，而无事实。盖由小才之吏，不知大体，徒惜勋庸，恐虚仓库。不知士不用命，所损几何，黔首虽微，不可欺罔。岂得悬不信之令，设虚赏之科，而望其立功乎。自苏定方征辽东，李绩破平壤，赏绝不行，勋仍淹滞，不闻斩一台郎，戮一令史，以谢勋人。大非川之败，薛仁贵、郭待封等不即重诛，向使早诛仁贵等，则自馀诸将岂敢失利于后哉。臣恐吐蕃之平，非旦夕可冀也。又，出师之要，全资马力。臣请开畜马之禁，使百姓皆得畜马，若官军大举，委州县长吏以官钱增价市之，则皆为官有。彼胡虏恃马力以为强，若听人间市而畜之，乃是损彼之强，为中国之利也。”先是，禁百姓畜马，故元忠言之。上善其言，召见，令直中书省，仗内供奉。

调露元年春二月壬戌，吐蕃赞普卒，子器弩悉弄立，生八年矣。时器弩悉弄与其舅曲萨若诣羊同发兵，有弟生六年，在论钦陵军中。国人畏钦陵之强，欲立之，钦陵不可，与萨若共立器弩悉弄。上闻赞普卒，嗣主未定，命裴行俭乘间图之。行俭曰：“钦陵为政，大臣辑睦，未可图也。”乃止。

冬十月癸亥，吐蕃文成公主遣其大臣论塞调傍来告丧，并请和亲。上遣郎将宋令文诣吐蕃会赞普之葬。

永隆元年秋七月，吐蕃寇河源，左武卫将军黑齿常之击却之。擢常之为河源军经略大使。常之以河源冲要，欲加兵戍之，而转输险远，乃广置烽戍七十馀所，开屯田五千馀顷，岁收五百馀万石，由是战守有备焉。

先是，剑南募兵于茂州，西南筑安戎城，以断吐蕃通蛮之路。吐蕃以先羌为乡导，攻陷其城，以兵据之，由是西洱诸蛮皆降于吐蕃。吐蕃尽据羊同、党项及诸羌之地，东接凉、松、茂、巂等州，南邻天竺，西陷龟兹、疏勒等四镇，北抵突厥，地方万馀里，诸胡之盛，莫与为比。冬十月丙午，文成公主薨于吐蕃。

开耀元年夏五月己丑，河源道经略大使黑齿常之将兵击吐蕃论赞婆于良非川，破之，收其粮畜而还。常之在军七年，吐蕃深畏之，不敢犯边。

永淳元年秋七月，吐蕃将论钦陵寇拓、松、翼等州，诏左骁卫郎将李孝逸、右卫郎将卫蒲山发秦、渭等州兵分道御之。是岁，吐蕃入寇河源军，军使娄师德将兵击之于白水涧，八战八捷。上以师德为比部员外郎、左骁卫郎将、河源军经略副使，曰：“卿有文武材，勿辞也。”

则天皇后垂拱元年冬十一月癸卯，命天官尚书韦待价为燕然道行军大总管，以讨吐蕃。

三年冬十一月，太后欲遣韦待价将兵击吐蕃，凤阁侍郎韦方质奏，请如旧制遣御史监军。太后曰：“古者明君遣将，阃外之事悉以委之。比闻御史监军，军中事无大小皆须承禀。以下制上，非令典也，且何以责其有功。”遂罢之。

永昌元年夏五月丙辰，命文昌右相韦待价为安息道行军大总管，击吐蕃。韦待价军至寅识迦河，与吐蕃战，大败。会大雪，粮运不继。待价既无将领之才，狼狈失据，士卒冻馁，死亡甚众，乃引军还。太后大怒，丙子，待价除名，流绣州，斩副大总管安西大都护阎温古。安西副都护唐休璟收其馀众，抚安西土，太后以休璟为西州都督。

天授二年夏五月，以岑长倩为武威道行军大总管，击吐蕃，中道召还，军竟不出。长寿元年春二月己亥，吐蕃、党项部落万馀人内附，分置十州。

夏五月，吐蕃酋长曷苏帅部落请内附，以右玉钤卫将军张玄遇为安抚使，将精卒二万迎之。六月，军至大渡水西，曷苏事泄，为国人所擒。别部酋长昝捶帅羌蛮八千馀人内附，玄遇以其部落置莱川州而还。

初，新丰王孝杰从刘审礼击吐蕃，为副总管，与审礼皆没于吐蕃。赞普见孝杰泣曰：“貌类吾父，。”厚礼之，后竟得归，累迁右鹰扬卫将军。孝杰久在吐蕃，知其虚实。会西州都督唐休璟请复取龟兹、于阗、疏勒、碎叶四镇，敕以孝杰为武威军总管，与左武卫大将军阿史那忠节将兵击吐蕃。冬十月丙戌，大破吐蕃，复取四镇。置安西都护于龟兹，发兵戍之。

延载元年春二月，武威道总管王孝杰破吐蕃论赞兴突厥可汗俀子等于冷泉及大岭，各三万馀人。碎叶镇守使韩思忠破泥熟俟斤等万馀人。

天册万岁元年秋七月辛酉，吐蕃寇临洮，以王孝杰为肃边道行军大总管以讨之。万岁通天元年春正月甲寅，以娄师德为肃边道行军副总管，击吐

蕃。三月壬寅，王孝杰、娄师德与吐蕃将论钦陵、赞婆战于素罗汗山，唐兵大败。孝杰坐免为庶人，师德贬原州员外司马。师德因署移牒，惊曰：“官爵尽无邪。”既而曰：“亦善，亦善。”不复介意。

秋九月，吐蕃复遣使请和亲，太后遣右武卫胄曹参军贵乡郭元振往察其宜。吐蕃将论钦陵请罢安西四镇戍兵，并求分十姓突厥之地。元振曰：“四镇、十姓，与吐蕃种类本殊，今请罢唐兵，岂非有兼并之志乎。”钦陵曰：“吐蕃苟贪土地，欲为边患，则东侵甘、凉，岂肯规利于万里之外邪。”乃遣使者随元振入请之。

朝廷疑未决，元振上疏，以为“钦陵求罢兵割地，此乃利害之机，诚不可轻举措也。今若直拒其善意，则为边患必深。四镇之利远，甘、凉之害近，不可不深图也。宜以计缓之，使其和望未绝则善矣。彼四镇、十姓，吐蕃之所甚欲也，而青海、吐谷浑，亦国家之要地也。今报之宜曰：四镇、十姓之地，本无用于中国，所以遣兵戍之，欲以镇抚西域，分吐蕃之势，使不得并力东侵也。今若果无东侵之志，当归我吐谷浑诸部及青海故地，则五俟斤部亦当以归吐蕃。如此则足以塞钦陵之口，而亦未与之绝也。若钦陵小有乖违，则曲在彼矣。且四镇、十姓款附岁久，今未察其情之向背，事之利害，遥割而弃之，恐伤诸国之心，非所以御四夷也。”太后从之。

元振又上言：“吐蕃百姓疲于徭戍，早愿和亲。钦陵利于统兵专制，独不欲归款。若国家岁发和亲使，而钦陵常不从命，则彼国之人怨钦陵日深，望国恩日甚，设欲大举其徒固亦难矣。斯亦离间之渐，可使其上下猜阻，祸乱内兴矣。”太后深然之。元振名震，以字行。

圣历二年。初，吐蕃赞普器弩悉弄尚幼，论钦陵兄弟用事，皆有勇略，诸胡畏之。钦陵居中秉政，诸弟握兵分据方面，赞婆常居东边，为中国患者三十馀年。器弩悉弄浸长，阴与大臣论岩谋诛之。会钦陵出外，赞普诈云出畋，集兵执钦陵亲党二千馀人，杀之，遣使召钦陵兄弟，钦陵等举兵不受命。赞普将兵讨之，钦陵兵溃自杀。夏四月，赞婆帅所部千馀人来降，太后命右武卫铠曹参军郭元振与河源军大使夫蒙令卿将骑迎之，以赞婆为特进、归德王。钦陵子弓仁以所统吐谷浑七千帐来降，拜左玉钤卫将军、酒泉郡公。

冬十月丁亥，论赞婆至都，太后宠待赏赐甚厚，以为右卫大将军，使将其众守洪源谷。

久视元年秋闰七月丁酉，吐蕃将曲莽布支寇凉州，围昌松，陇右诸军大使唐休璟与战于洪源谷。曲莽布支兵甲鲜华，休璟谓诸将曰：“诸论既死，曲莽布支新为将，不习军事，诸贵臣子弟皆从之，望之虽如精锐，实易与耳，请为诸君破之。”乃被甲先陷陈，六战皆捷，吐蕃大奔，斩首二千五百级，获二裨将而还。庚戌，以魏元忠为陇右诸军大使，击吐蕃。

长安二年秋九月己卯，吐蕃遣其臣论弥萨来求和。癸未，宴论弥萨于麟德殿。时凉州都督唐休璟入朝，亦预宴，弥萨屡窥之。太后问其故，对曰：“洪源之战，此将军猛厉无敌，故欲识之。”太后擢休璟为右武威、金吾二卫大将军。休璟练习边事，自碣石以西逾四镇，绵亘万里，山川要害皆能记之。

冬十月戊申，吐蕃赞普将万馀人寇茂州，都督陈大慈与之四战，皆破之，斩首千馀级。三年夏四月，吐蕃遣使献马千匹、金二千两以求婚。

吐蕃南境诸部皆叛，赞普器弩悉弄自将击之，卒于军中。诸子争立，久之，国人立其子弃隶趶赞为赞普，生七年矣。

中宗景龙元年春三月庚子，吐蕃遣其大臣悉萧热入贡。夏四月辛巳，以上所养雍王守礼女金城公主妻吐蕃赞普。

三年冬十一月乙亥，吐蕃赞普遣其大臣尚赞咄等千馀人迎金城公主。

睿宗景云元年春正月，上命纪处讷送金城公主适吐蕃，处讷辞，又命赵彦昭，彦昭亦辞。丁丑，命左骁卫大将军杨矩送之。己卯，上自送公主至始平，二月癸未，还宫。公主至吐蕃，赞普为之别筑城以居之。

玄宗开元元年冬十二月甲午，吐蕃遣其大臣来求和。

二年夏五月己酉，吐蕃相坌达延遗宰相书，请先遣解琬至河源正二国封疆，然后结盟。琬尝为朔方大总管，故吐蕃请之。前此琬以金紫光禄大夫致仕，复召拜左散骑常侍而遣之。又命宰相复坌达延书，招怀之。琬上言：“吐蕃必阴怀叛计，请预屯兵十万于秦、渭等州以备之。”六月丙寅，吐蕃使其宰相尚钦藏来献盟书。

秋八月乙亥，吐蕃将坌达延、乞力徐帅众十万寇临洮军兰州，至于渭源，掠取牧马。命薛讷白衣摄左羽林将军，为陇右防御使，以右骁卫将军常乐郭知运为副使，与太仆少卿王晙帅兵击之。辛巳，大募勇士诣河、陇就讷教习。初，鄯州都督杨矩以九曲之地与吐蕃，其地肥饶，吐蕃就之畜牧，因以入寇。矩悔惧自杀。

冬十月，吐蕃复寇渭原。丙辰，上下诏欲亲征，发兵十馀万人，马四万匹。甲子，薛讷与吐蕃战于武街，大破之。时太仆少卿陇右群牧使王晙帅所部二千人与讷会击吐蕃。坌达延将吐蕃十万屯大来谷，晙选勇士七百，衣胡服，夜袭之，多置鼓角于其后五里，前军遇敌大呼，后人鸣鼓角以应之。掳以为大军至，惊惧，自相杀伤，死者万计。讷时在武街，去大来谷二十里，虏军塞其中间，晙复夜出兵袭之，虏大溃，始得与讷军合。同追奔至洮水，复战于长城堡，又败之，前后杀获数万人。丰安军使王海宾战死。乙丑，敕罢亲征。

戊辰，姚崇、卢怀慎等奏：“顷者吐蕃以河为境，神龙中尚公主，遂逾河筑城，置独山、九曲两军，去积石三百里，又于河上造桥。今吐蕃既叛，宜毁桥拔城。”从之。以王海宾之子忠嗣为朝散大夫、尚辇奉御，养之宫中。

乙酉，命左骁卫郎将尉迟环使于吐蕃，宣慰金城公主。吐蕃遣其大臣宗俄因子至洮水请和，用敌国礼。上不许，自是连岁犯边。

四年春二月，吐蕃围松州。癸酉，松州都督孙仁献袭击吐蕃于城下，大破之。秋八月，吐蕃复请和，上许之。五年秋七月壬寅，陇右节度使郭知运大破吐蕃于九曲。

六年冬十一月戊辰，吐蕃奉表请和，乞舅甥亲署誓文，及令彼此宰相皆著名于其上。

七年夏六月戊辰，吐蕃复遣使请上亲署誓文，上不许，曰：“昔岁誓约已定，苟信不由衷，亟誓何益。”十年秋九月癸未，吐蕃围小勃律王没谨忙，谨忙求救于北庭节度

使张嵩曰：“勃律，唐之西门，勃律亡则西域皆为吐蕃矣。”嵩乃遣疏勒副使张思礼将蕃、汉步骑四千人救之，昼夜倍道，与谨忙合击吐蕃，大破之，斩获数万。自是累岁吐蕃不敢犯边。

十五年春正月辛丑，凉州都督王君奂破吐蕃于青海之西。初，吐蕃自恃其强，致书用敌国礼，辞指悖慢，上意常怒之。张说言于上曰：“吐蕃无礼，诚宜诛夷，但连兵十馀年，甘、凉、河、鄯不胜其弊，虽师屡捷，所得不偿所亡。闻其悔过求和，愿听其款服，以纾边人。”上曰：“俟吾与王君奂议之。”说退，谓源乾曜曰：“君奂勇而无谋，常思侥幸，若二国和亲，何以为功。吾言必不用矣。”及君奂入朝，果请深入讨之。

去冬吐蕃大将悉诺逻寇大斗谷，进攻甘州，焚掠而去。君奂度其兵疲，勒兵蹑其后，会大雪，虏冻死者甚众，自积石军西归。君奂先遣人间道入虏境，烧道旁草，悉诺逻至大非川，欲休士马，而野草皆尽，马死过半。君奂与泰州都督张景顺追之，及于青海之西，乘冰而渡，悉诺逻已去，破其后军，获其辎重羊马万计而还。君奂以功迁左羽林大将军，拜其父寿为少府监致仕。上由是益事边功。

秋九月丙子，吐蕃大将悉诺逻恭禄及烛龙莽布支攻瓜州，执刺史田元献及河西节度使王君奂之父，进攻玉门军。纵所虏俘使归凉州，谓君奂曰：“将军常以忠勇许国，何不一战。”君奂登城西望而泣，竟不敢出兵。莽布支别攻常乐县，县令贾师顺帅众拒守。及瓜州陷，悉诺逻悉兵会攻之，旬馀日，吐蕃力尽，不能克，使人说降之，不从。吐蕃曰：“明府既不降，宜敛城中财相赠，吾当退。”师顺请脱士卒衣，悉诺逻知无财，乃引去，毁瓜州城。师顺遽开门，收器械，修守备。虏果复遣精骑还，视城中，知有备，乃去。师顺，岐州人也。

闰月庚子，吐蕃赞普与突骑施苏禄围安西城，安西副大都护赵颐贞击破之。

王君奂帅精骑邀吐蕃使者于肃州，还至甘州南巩笔驿，回纥司马护输伏兵突起，杀君奂。辛巳，以左金吾卫大将军信安王祎为朔方节度等副大使。祎，恪之孙也。以朔方节度使萧嵩为河西节度等副大使。时王君奂新败，河、陇震骇。嵩引刑部员外郎裴宽为判官，与君奂判官牛仙客俱掌军政，人心浸安。宽，漼之从弟也。仙客本鹑觚小吏，以才干军功累迁至河西节度判官，为君奂腹心。

嵩又奏以建康军使河北张守圭为瓜州刺史，帅馀众筑故城。板干裁立，吐蕃猝至，城中相顾失色，莫有斗志。守圭曰：“彼众我寡，又疮痍之馀，不可以矢刃相持，当以奇计取胜。”乃于城上置酒作乐。虏疑其有备，不敢攻而退。守圭纵兵击之，虏败走。守圭乃修复城市，收合流散，皆复旧业。朝廷嘉其功，以瓜州为都督府，以守圭都督。

悉诺逻威名甚盛，萧嵩纵反间于吐蕃，云与中国通谋，赞普召而诛之，吐蕃由是少衰。

冬十二月戊寅，制以吐蕃为边患，令陇右道及诸军团兵五万六千人，河西道及诸军团兵四万人，又征关中兵万人集临洮，朔方兵二万人集会州防秋，至冬初，无寇而罢。伺虏入寇，互出兵腹背击之。

十六年秋七月，吐蕃大将悉末朗寇瓜州，都督张守圭击走之。乙巳，河西节度使萧嵩、陇右节度使张忠亮大破吐蕃于渴波谷，忠亮追之，拔其大莫同城，擒获甚众，焚其骆驼桥而还。

八月辛卯，右金吾将军杜宾客破吐蕃于祁连城下。时吐蕃复入寇，萧嵩遣宾客将强弩四千击之。战自辰至暮，吐蕃大溃，获其大将一人。虏散走投山，哭声四合。

十七年春三月，瓜州都督张守圭、沙州刺史贾思顺击吐蕃大同军，大破之。甲寅，朔方节度使信安王祎攻吐蕃石堡城，拔之。初，吐蕃陷石堡城，留兵据之，侵扰河右，上命祎与河西、陇右同议攻取。诸将咸以为石堡据险而道远，攻之不克，将无以自还，且宜按兵观亹。祎不听，引兵深入，急攻拔之，仍分兵据守要害，令虏不得前。自是河、陇诸军游奕，拓境千馀里。上闻，大悦，更命石堡城曰振武军。

十八年夏五月，吐蕃遣使致书于境上求和。秋九月，吐蕃兵数败而惧，乃求和亲。忠王友皇甫惟明因奏事从容言和亲之利。上曰：“赞普尝遗吾书，悖慢，此何可舍。”对曰：“赞普当开元年之初，年尚幼稚，安能为此书。殆边将诈为之，欲以激怒陛下耳。夫边境有事，则将吏得以因缘盗匿官物，妄述功状以取勋爵，此皆奸臣之利，非国家之福也。兵连不解，日费千金，河西、陇右由兹困敝。陛下诚命一使往视公主，因与赞普面相约结，使之稽颡称臣，永息边患，岂非御夷狄之长策乎。”上悦，命惟明与内侍张元方使于吐蕃。赞普大喜，悉出贞观以来所得敕书以示惟明。冬十月，遣其大臣论名悉猎，随惟明入贡，表称“甥世尚公主，义同一家。中间张玄表等先兴兵寇钞，遂使二境交恶。甥深识尊卑，安敢失礼，正为边将交构，致获罪于舅。屡遣使者入朝，皆为边将所遏。今蒙远降使臣，来视公主，甥不胜喜荷。傥使复修旧好，死无所恨。”自是吐蕃复款附。

十九年春正月辛未，遣鸿胪卿崔琳使于吐蕃。琳，神庆之子也。吐蕃使者称公主求《毛诗》、《春秋》、《礼记》。正字于休烈，上疏，以为“东平王汉之懿亲，求《史记》、诸子，汉犹不与。况吐蕃，国之寇仇，今资之以书，使知用兵权略，愈生变诈，非中国之利也。”事下中书门下议之，裴光庭等奏：“吐蕃聋昧顽嚚，久叛新服，因其有请，赐以《诗》、《书》，庶使之渐陶声教，化流无外。休烈徒知书有权略变诈之语，不知忠信礼义皆从书出也。”上曰：“善。”遂与之。休烈，志宁之玄孙也。秋九月辛未，吐蕃遣其相论尚它硉入见。

二十一年春二月丁酉，金城公主请立碑于赤岭，以分唐与吐蕃之境，许之。

唐高宗麟德元年春正月甲子，改云中都护府为单于大都护府，以殷王旭轮为单于大都护。初，李靖破突厥，迁三百帐于云中城，阿史德氏为其长。至是，部落渐众，阿史德氏诣阙请如胡法，立亲王为可汗以统之。上召见，谓曰：“今之可汗，古之单于也。”故更为单于都护府，而使殷王遥领之。

调露元年冬十月，单于大都护府突厥阿史德温传、奉职二部俱反，立阿史那泥熟匐为可汗，二十四州酋长皆叛应之，众数十万。遣鸿胪卿单于大都护府长史萧嗣业、左领军卫将军花大智、右千牛卫将军李景嘉等将兵讨之。嗣业等先战屡捷，因不设备，会大雪，突厥夜袭其营，嗣业狼狈拔营走，众遂大乱，为虏所败，死者不可胜数。大智、景嘉引步兵且行且战，得入单于都护府。嗣业减死，流桂州，大智、景嘉等并免官。

突厥寇定州，刺史霍王元轨命开门偃旗，虏疑有伏，惧而宵遁。州人李嘉运与虏通谋，事泄，上令元轨穷其党与。元轨曰：“强寇在境，人心不安，若多所逮系，是驱之使叛也。”乃独杀嘉运，馀无所问，因自劾违制。上览表大喜，谓使者曰：“朕亦悔之，向无王，失定州矣。”自是朝廷有大事，上多密敕问之。

壬子，遣左金吾卫将军曹怀舜屯井陉，右武卫将军崔献屯龙门，以备突厥。突厥扇诱奚、契丹侵掠营州，都督周道务遣户曹始平唐休璟将兵击破之。

十一月癸未，上宴裴行俭，谓之曰：“卿有文武兼资，今授卿二职。”乃除礼部尚书兼检校右卫大将军。甲辰，以行俭为定襄道行军大总管，将兵十八万，并西军检校丰州都督程务挺、东军幽州都督李文暕，总三十馀万以讨突厥，并受行俭节度。务挺，名振之子也。

永隆元年春三月，裴行俭大破突厥于黑山，擒其酋长奉职可。汗泥熟匐为其下所杀，以其首来降。初，行俭行至朔川，谓其下曰：“用兵之道，抚士贵诚，制敌尚诈。前日萧嗣业粮运为突厥所掠，士卒冻馁，故败。今突厥必复为此谋，宜有以诈之。”乃诈为粮车三百乘，每车伏壮士五人，各持陌刀劲弩，以羸兵数百为之援，且伏精兵于险要以待之。虏果至，羸兵弃车散走，虏驱车就水草，解鞍牧马，欲取粮，壮士自车中跃出，击之，虏惊走，复为伏兵所邀，杀获殆尽。自是粮运行者，虏莫敢近。军至单于府北，抵暮，下营，掘堑已周，行俭遽命移就高冈。诸将皆言：“士卒已安堵，不可复动”。行俭不从，趣使移。是夜，风雨暴至，前所营地水深丈馀，诸将惊服。问其故，行俭笑曰：“自今但从我命，不必问其所由知也。”

奉职既就擒，馀党走保狼山，诏户部尚书崔知悌驰传诣定襄宣慰将士，且区处馀寇。行俭引军还。

秋七月，突厥馀众围云州，代州都督窦怀悊、右领军中郎将程务挺将兵击破之。

开耀元年春正月，突厥寇原、庆等州，乙亥，遣右卫将军李知十等将兵屯泾、庆二州以备突厥。

裴行俭军既还，突厥阿史那伏念复自立为可汗，与阿史德温传连兵为寇。癸巳，以行俭为定襄道大总管，以右武卫将军曹怀舜、幽州都督李文暕为副，将兵讨之。

三月，曹怀舜与裨将窦义昭将前军击突厥。或告：“阿史那伏念与阿史德温传在黑沙北，左右才二十骑以下，可径往取也。”怀舜等信之，留老弱于瓠卢泊，帅轻锐倍道进至黑沙，无所见，人马疲顿，乃引兵还。会薛延陁部落欲西诣伏念，遇怀舜军，因请降。怀舜等引兵徐还，至长城北，遇温传，小战，各引去。至横水，遇伏念，怀舜、义昭与李文暕及裨将刘敬同四军合为方陈，且战且行，经一日，伏念乘便风击之，军中扰乱，怀舜等弃军走，军遂大败，死者不可胜数。怀舜等收散卒，敛金帛以赂伏念，与之约和，杀牛为盟。伏念北去，怀舜等乃得还。夏五月丙戌，怀舜免死，流岭南。

秋闰七月，裴行俭军于代州之陉口，多纵反间，由是阿史那伏念与阿史德温传浸相猜贰。伏念留妻子辎重于金牙山，以轻骑袭曹怀舜。行俭遣裨将何迦密自通漠道，程务挺自石地道掩取之。伏念与曹怀舜等约和而还，比至金牙山，失其妻子辎重，士卒多疾疫，乃引兵北走保细沙，行俭又使副总管刘敬同、程务挺等将单于府兵追蹑之。伏念请执温传以自效，然尚犹豫，又自恃道远，唐兵必不能至，不复设备。敬同等军到，伏念狼狈，不能整其众，遂执温传从间道诣行俭降。候骑告以烟尘涨天而至，将士皆震恐，行俭曰：“此乃伏念执温传来降，非他盗也。然受降如受敌，不可无备。”乃命严备，遣单使迎前劳之。少选，伏念果帅酋长缚温传诣军门请罪。行俭尽平突厥馀党，以伏念、温传归京师。

冬十月壬戌，裴行俭等献定襄之俘。乙丑，改元。丙寅，斩阿史那伏念、阿史德温传等五十四人于都市。初，行俭许伏念以不死，故降。裴炎疾行俭之功，奏言：“伏念为副将张虔勖、程务挺所逼，又回纥等自碛北南向逼之，穷窘而降耳。”遂诛之。行俭叹曰：“浑、浚争功，古今所耻，但恐杀降，无复来者。”因称疾不出。

永淳元年。突厥馀党阿史那骨笃禄、阿史德元珍等招集亡散，据黑沙城反，入寇并州及单于府之北境，杀岚州刺史王德茂。又领军卫将军、检校代州都督薛仁贵将兵击元珍于云州，虏问：“唐大将为谁。”应之曰：“薛仁贵。”虏曰：“吾闻仁贵流象州，死久矣，何以绐我。”仁贵免胄示之面，虏相顾失色，下马列拜，稍稍引去。仁贵因奋击，大破之，斩首万馀级，捕虏二万馀人。

弘道元年春二月庚午，突厥寇定州，刺史霍王元轨击却之。乙亥，复寇妫州。三月庚寅，阿史那骨笃禄、阿史德元珍围单于都护府，执司马张行师，杀之。遣胜州都督王本立、夏州都督李崇义将兵分道救之。

夏五月乙巳，突厥阿史那骨笃禄等寇蔚州，杀刺史李思俭。丰州都督崔智辩将兵邀之于朝那山北，兵败，为虏所擒。朝议欲废丰州，迁其百姓于灵、夏。丰州司马唐休璟上言，以为“丰州阻河为固，居贼冲要，自秦、汉已来列为郡县，土宜耕牧。隋季丧乱，迁百姓于宁、庆二州，致胡虏深侵，以灵、夏为边增。贞观之末，募人实之，西北始安。今废之，则河滨之地复为贼有，灵、夏等州人不安业，非国家之利也。”乃止。

六月，突厥别部寇掠岚州，偏将杨玄基击走之。冬十一月戊戌，以右武卫将军程务挺为单于道安抚大使，招讨阿史那骨笃禄等。

则天皇后光宅元年秋七月，突厥阿史那骨笃禄等寇朔州。九月，以左武卫大将军程务挺为单于道安抚大使，以备突厥。

垂拱元年春二月，突厥阿史那骨笃禄等数寇边，以左玉钤卫中郎将淳于处平为阳曲道行军总管，击之。夏四月癸未，突厥寇代州，淳于处平引兵救之。至忻州，为突厥所败，死者五千馀人。

二年秋九月，突厥入寇，左鹰扬卫大将军黑齿常之拒之。至两井，遇突厥三千馀人，见唐兵，皆下马擐甲，常之以二百馀骑冲之，皆弃甲走。日暮，突厥大至，常之令营中然火，东南又有火起，虏疑有兵相应，遂夜遁。

三年春二月丙辰，突厥骨笃禄等寇昌平，命左鹰扬大将军黑齿常之帅诸军讨之。秋七月，突厥骨笃禄、元珍寇朔州，遣燕然道大总管黑齿常之击之，以右鹰扬大将军李多祚为之副，大破突厥于黄花堆，追奔四十馀里，突厥皆散走碛北。多祚世为靺鞨酋长，以军功得入宿卫。黑齿常之每得赏赐，皆分将士。有善马为军士所损，官属请笞之，常之曰：“奈何以私马笞官兵乎。”卒不问。

冬十月庚子，右监门卫中郎将爨宝璧与突厥骨笃禄、元珍战，全军皆没，宝璧轻骑遁归。宝璧见黑齿常之有功，表请穷追馀寇，诏与常之计议，遥为声援。宝璧欲专其功，不待常之，引精兵万三千人先行，出塞二千馀里，掩击其部落。既至，又先遣人告之，使得严备，与战，遂败。太后诛宝璧，改骨笃禄曰不卒禄。

永昌元年夏五月己巳，以僧怀义为新平军大总管，北讨突厥。行至紫河，不见虏，于单于台刻石纪功而还。秋九月壬子，以僧怀义为新平道行军大总管，将兵二十万以讨突厥骨笃禄。

延载元年正月，突厥可汗骨笃禄卒，其子幼，弟默啜自立为可汗。腊月甲戌，默啜寇灵州。春二月庚午，以僧怀义为代北道行军大总管，以讨默啜。

三月甲申，以凤阁舍人苏味道为凤阁侍郎、同平章事，李昭德检校内史。更以僧怀义为朔方道行军大总管，以李昭德为长史，苏味道为司马，帅契苾明、曹仁师、沙吒忠义等十八将军以讨默啜。未行，虏退而止。昭德尝与怀义议事，失其旨，怀义挞之，昭德惶惧请罪。

天册万岁元年正月丙午，以王孝杰为朔方道行军总管，击突厥。冬十月，突厥默啜遣使请降，太后喜，册授左卫大将军、归国公。

万岁通天元年秋九月丁巳，突厥寇凉州，执都督许钦明。钦明，绍之曾孙也，时出按部，突厥数万奄至城下，钦明拒战，为所虏。

突厥默啜请为太后子，并为其女求婚，悉归河西降户，帅其部众为国讨契丹。太后遣豹韬卫大将军阎知微、左卫郎将摄司宾卿田归道册授默啜左卫大将军、迁善可汗。知微，立德之孙归。道仁，仁之子也。

冬十月辛卯，契丹李尽忠卒，孙万荣代领其众。突厥默啜乘间袭松漠，虏尽忠、万荣妻子而去。太后进拜默啜为颉跌利施大单于、立功报国可汗。

神功元年正月，突厥默啜寇灵州，以许钦明自随。钦明至城下，大呼求美酱、梁米及墨，意欲城中选良将，引精兵，夜袭虏营，而城中无谕其意者。

癸亥，突厥默啜寇胜州，平狄军副使安道买击破之。春三月，阎知微、田归道同使突厥，册默啜为可汗。知微中道遇默啜使者，辄与之绯袍、银带，且上言：“虏使至都，宜大为供张。”归道上言：“突厥背诞积年，今方悔过，宜待圣恩宽宥。今知微擅与之袍、带，使朝廷无以复加，宜令反初服以俟朝恩。又，小虏使臣，不足大为供张。”太后然之。知微见默啜，舞蹈，吮其靴鼻。归道长揖不拜。默啜囚归道，将杀之，归道辞色不挠，责其无厌，为陈祸福。阿波达干元珍曰：“大国使者，不可杀也。”默啜怒稍解，但拘留不遣。

初，咸亨中，突厥有降者皆处之丰、胜、灵、夏、朔、代六州。至是默啜求六州降户及单于都护府之地，并谷种、缯帛、农器、铁，太后不许。默啜怒，言辞悖慢。姚璹、杨再思以契丹未平，请依默啜所求给之。麟台少监、知凤阁侍郎赞皇李峤曰：“戎狄贪而无信，此所谓藉寇兵资盗粮也，不如治兵以备之。”璹、再思固请与之，乃悉驱六州降户数千帐以与默啜，并给谷种四万斛，杂彩五万段，农器三千事，铁数万斤，并许其婚。默啜由是益强。田归道始得还，与阎知微争论于太后前。归道以为默啜必负约，不可恃和亲，宜为之备。知微以为和亲必可保。

冬闰十月甲寅，以幽州都督狄仁杰为鸾台侍郎、同平章事。仁杰上疏，以为“天生四夷，皆在先王封略之外，故东拒沧海，西阻流沙，北横大漠，南阻五岭，此天所以限夷狄而隔中外也。自典籍所记，声教所及，三代不能至者，国家尽兼之矣。诗人矜薄伐于太原，美化行于江、汉，则三代之远裔，皆国家之域中也。若乃用武荒外，邀功绝域，竭府库之实，以争不毛之地，得其人不足增赋，获其土不可耕织，苟求冠带远夷之称，不务固本安人之术，此秦皇、汉武之所行，非五帝、三王之事业也。始皇穷兵极武，务求广地，死者如麻，致天下溃叛。汉武征伐四夷，百姓困穷，盗贼蜂起。末年悔悟，息征罢役，故能为天所祐。近者国家频岁出师，所费滋广，西戍四镇，东戍安东，调发日加，百姓虚弊。今关东饥馑，蜀、汉逃亡，江、淮已南，征求不息，人不复业，相率为盗，本根一摇，忧患不浅。其所以然者，皆以争蛮貊不毛之地，乖子养苍生之道也。昔汉元纳贾捐之之谋而罢朱崖郡，宣帝用魏相之策而弃车师之田，岂不欲慕尚虚名，盖惮劳人力也。近贞观年中克平九姓，立李摩为可汗，使统诸部者，盖以夷狄叛则伐之，降则抚之，得推亡固存之义，无远戍劳人之役，此近日之令典，经边之故事也。窃谓宜立阿史那斛瑟罗为可汗，委之四镇，继高氏绝国，使守安东。省军费于远方，并甲兵于塞上，使夷狄无侵侮之患则可矣，何必穷其窟穴，与蝼蚁校长短哉。但当敕边兵，谨守备，远斥候，聚资粮，待其自致，然后击之。以逸待劳则战士力倍，以主御客则我得其便，坚壁清野则寇无所得。自然贼深入则有颠踬之虑，浅入必无虏获之益。如此数年，可使二虏不击而服矣。”事虽不行，识者是之。

圣历元年夏六月甲午，命淮阳王武延秀入突厥，纳默啜女为妃。豹韬卫大将军阎知微摄春官尚书，右武卫郎将杨齐庄摄司宾卿，赍金帛巨亿以送之。延秀，承嗣之子也。凤阁舍人襄阳张柬之谏曰：“自古未有中国亲王娶狄夷女者。”由是忤旨，出为合州刺史。

秋八月戊子，武延秀至黑沙南庭。突厥默啜谓阎知微等曰：“我欲以女嫁李氏，安用武氏儿邪。此岂天子之子乎。我突厥世受李氏恩，闻李氏尽灭，唯两儿在，我今将兵辅立之。”乃拘延秀于别所，以知微为南面可汗，言欲使之主唐民也。遂发兵袭静难、平狄、清夷等军。静难军使慕容玄崱以兵五千降之。虏势大振，进寇妫、檀等州。前从阎知微入突厥者，默啜皆赐之五品、三品之服，太后悉夺之。

默啜移书数朝廷曰：“与我蒸谷种，种之不生，一也。金银器皆行滥，非真物，二也。我与使者绯紫，皆夺之，三也。缯帛皆疏恶，四也。我可汗女当嫁天子儿，武氏小姓，门户不敌，罔冒为婚，五也。我为此起兵，欲取河北耳。”

监察御史裴怀古从阎知微入突厥，默啜欲官之，不受，囚，将杀之，逃归抵晋阳，形容羸瘁。突骑噪聚，以为间谍，欲取其首以求功。有果毅尝为人所枉，怀古按直之，大呼曰：“裴御史也。”救之，得全。至都，引见，迁祠部员外郎。

时诸州闻突厥入寇，方秋，争发民修城。卫州刺史太平敬晖谓僚属曰：“吾闻金汤非粟不守，奈何舍收获而事城郭乎。”悉罢之，使归田，百姓大悦。

以司属卿武重规为天兵中道大总管，右武卫将军沙吒忠义为天兵西道总管，幽州都督下邽张仁愿为天兵东道总管，将兵三十万以讨突厥默啜。又以左羽林卫大将军阎敬容为天兵西道后军总管，将兵十五万为后援。癸丑，默啜寇飞狐。乙卯，陷定州，杀刺史孙彦高及吏民数千人。

九月，改突厥默啜为斩啜。默啜使阎知微招谕赵州，知微与虏连手蹋《万岁乐》于城下。将军陈令英在城上谓曰：“尚书位任非轻，乃为虏蹋歌，独无惭乎。”知微微吟曰：“不得已，《万岁乐》。”戊辰，默啜围赵州，长史唐般若翻城应之。刺史高睿与妻秦氏仰药诈死，虏舆之诣默啜。默啜以金师子带紫袍示之曰：“降则拜官，不降则死。”睿顾其妻，妻曰：“酬报国恩，正在今日。”遂俱闭目不言。经再宿，虏知不可屈，乃杀之。虏退，唐般若族诛，赠睿冬官尚书，谥曰节。睿，颎之孙也。

甲戌，命太子为河北道元帅，以讨突厥。先是，募人月馀不满千人，及闻太子为帅，应募者云集，未几，数盈五万。戊寅，以狄仁杰为河北道行军副元帅，右丞宋玄爽为长史，右台中丞崔献为司马，左台中丞吉顼为监军使。时太子不行，命仁杰知元帅事，太后亲送之。

癸未，突厥默啜尽杀所掠赵、定等州男女万馀人，自五回道去，所过杀掠，不可胜纪。沙吒忠义等但引兵蹑之，不敢逼。狄仁杰将兵一万追之，无所及。默啜还漠北，拥兵四十万，据地万里，西北诸夷皆附之，甚有轻中国之心。

冬十月癸卯，以狄仁杰为河北道安抚大使。时河北人为突厥所驱逼者，虏退惧诛，往往亡匿。仁杰上疏，以为“朝廷议者皆罪契丹、突厥所胁从之人，言其迹虽不同，心则无别。诚以山东近缘军机调发伤重，家道悉破，或至逃亡。重以官典侵渔，因事而起，枷杖之下，痛切肌肤。事迫情危，不循礼义，愁苦之地，不乐其生，有利则归，且图賖死，此乃君子之愧辱，小人之常行也。又诸城入伪，或待天兵，将士求功，皆云攻得，臣忧滥赏，亦恐非辜。以经与贼同，是为恶地，至有污辱妻子，劫掠货财，兵士信知不仁，簪笏未能以免，乃是贼平之后，为恶更深。且贼务招携，秋毫不犯，今之归正，即是平人，翻被破伤，岂不悲痛。夫人犹水也，壅之则为泉，疏之则为川，通塞随流，岂有常性。今负罪之伍，必不在家，露宿草行，潜窜山泽，赦之则出，不赦则狂，山东群盗，缘兹聚结。臣以边尘暂起，不足为忧，中土不安，此为大事。罪之则众情恐惧，恕之则反侧自安。伏愿曲赦河北诸州，一无所问。”制从之。仁杰于是抚慰百姓，得突厥所驱掠者悉还本贯，散粮运以赈贫乏，修邮驿以济旋师。恐诸将所及使者妄求供顿，乃自食疏粝，禁其下无得侵扰百姓，犯者必斩。河北遂安。

突厥默啜离赵州，乃纵阎知微使还。太后命磔于天津桥南，使百官共射之山，既乃剐其肉，锉其骨，夷其三族，疏亲有先未相识而同死者。褒公段瓒，志玄之子也，先没于突厥。突厥在赵州，瓒邀杨齐庄与之俱逃，齐庄畏怯，不敢发。瓒先归，太后赏之。齐庄寻至，敕河内王武懿宗鞫之。懿宗以为齐庄意怀犹豫，遂与阎知微同诛。既射之如猬，气殜殜未死，乃决其腹，割心投于地，犹趌々然跃不止。擢田归道为夏官侍郎，甚见亲委。

二年腊月，河南北置武骑团，以备突厥。春二月壬辰，以魏元忠检校并州长史，充天兵军大总管，以备突厥。是岁，突厥默啜立其弟咄悉匐为左厢察，骨笃禄子默矩为右厢察，各主兵二万馀人。其子匐俱为小可汗，位在两察上，主处木昆等十姓兵四万馀人，又号为拓西可汗。

久视元年冬十月辛亥，以魏元忠为萧关道大总管，以备突厥。十二月甲寅，突厥掠陇右诸监马万馀匹而去。

长安元年夏五月，以魏元忠为灵武道行军大总管，以备突厥。秋八月，突厥默啜寇边，命安北大都护相王为天兵道元帅统，诸军击之，未行而虏退。

二年春正月，突厥寇盐、夏二州。三月庚寅，突厥破石岭，寇并州。以雍州长史薛季昶摄右台大夫，充山东防御军大使，沧、瀛、幽、易、恒、定等州诸军皆受季昶节度。夏四月，以幽州刺史张仁愿专知幽、平、妫、檀防御，仍与季昶相知，以拒突厥。秋七月甲午，突厥寇代州。九月壬申，突厥寇忻州。

三年夏六月辛酉，突厥默啜遣其臣莫贺干来，请以女妻皇太子之子。冬十一月己丑，突厥遣使谢许婚。丙申，宴于宿羽台，太子预焉。四年。突厥默啜既和亲，秋八月戊寅，始遣淮阳王武延秀还。

中宗神龙元年夏六月壬子，以左骁卫大将军裴思说充灵武军大总管，以备突厥。

二年冬十二月己卯，突厥默啜寇鸣沙，灵武军大总管沙吒忠义与战，军败，死者六千馀人。丁巳，突厥进寇原、会等州，掠陇右牧马万馀匹而去。免忠义官。

景龙元年春正月庚戌，制以突厥默啜寇边，命内外官各进平突厥之策。右补阙卢俌上疏，以为“郄縠悦礼乐，敦《诗》、《书》，为晋元帅。杜预射不穿札，建平吴之勋。是知中权制谋，不取一夫之勇。如沙吒忠义，骁将之材，本不足以当大任。又，鸣沙之役，主将先逃，宜正邦宪，赏罚既明，敌无不服。又，边州刺史宜精择其人，使之搜卒乘，积资粮，来则御之，去则备之。去岁四方旱灾，未易兴师。当理内以及外，绥近以来远，俟仓廪实，士卒练，然后大举以讨之。”上善之。夏五月戊戌，以右屯卫大将军张仁愿为朔方道大总管，以备突厥。冬十月丁丑，命左屯卫将军张仁愿充朔方道大总管，以击突厥。比至，虏已退，追击，大破之。

二年春三月丙辰，朔方道大总管张仁愿筑三受降城于河上。初，朔方军与突厥以河为境，河北有拂云祠，突厥将入寇，必先诣祠祈祷，牧马料兵，而后渡河。时默啜悉众西击突骑施，仁愿请乘虚夺取漠南地，于河北筑三受降城，首尾相应，以绝其南寇之路。太子少师唐休璟以为“两汉以来皆北阻大河，今筑城寇境，恐劳人费功，终为虏有。”仁愿固请不已，上竟从之。仁愿表留岁满镇兵以助其功，咸阳兵二百馀人逃归，仁愿悉擒之，斩于城下，军中股栗，六旬而成。以拂云祠为中城，距东西两城各四百馀里，皆据津要，拓地三百馀里。于牛头朝那山北置烽候千八百所。以左玉铃卫将军论弓仁为朔方军前锋游奕使，戍诺真水为逻卫。自是突厥不敢度山畋牧，朔方无复寇掠，减镇兵数万人。

仁愿建三城，不置壅门及备守之具。或问之，仁愿曰：“兵贵进取，不利退守。寇至此，当并力出战，回首望城者犹应斩之，安用守备，生其退恧之心也。”其后常元楷为朔方军总管，始筑壅门，人以是重仁愿而轻元楷。

睿宗景云二年春正月癸丑，突厥可汗默啜遣使请和，许之。三月，以宋王成器女为金山公主，许嫁突厥默啜。御史中丞和逢尧摄鸿胪卿，使于突厥，说默啜曰：“处密、坚昆闻可汗结婚于唐，皆当归附。可汗何不袭唐冠带，使诸胡知之，岂不美哉。”默啜许诺，明日，朴头衣紫衫，南面再拜，称臣。遣其子杨我支及国相随逢尧入朝，十一月戊寅，至京师。逢尧以奉使功迁水部侍郎。

玄宗先天元年春正月乙未，上御安福门宴突厥杨我支，以金山公主示之。既而会上传位，婚竟不成。

开元元年秋八月丙辰，突厥可汗默啜遣其子杨我支来成婚。丁巳，许以蜀王女南和县主妻之。

二年春二月乙未，突厥可汗默啜遣其子同俄特勒及妹夫火拔颉利发、石阿失毕将兵围北庭都护府，都护郭虔瓘击败之。同俄单骑逼城下，虔瓘伏壮士于道侧，突起斩之。突厥请悉军中资粮以赎同俄，闻其已死，恸哭而去。闰月，突厥石阿失毕既失同俄，不敢归。癸未，与其妻来奔，以为右卫大将军，封燕北郡王，命其妻曰金山公主。

夏四月丁巳，突厥可汗默啜复遣使求婚，自称“乾和永清太驸马、天上得果报天男、突厥圣天骨咄禄可汗”。突厥可汗默啜衰老，昏虐愈甚。秋九月壬子，葛逻禄等部落诣凉州降。冬十月己巳，突厥可汗默啜又遣使求婚，上许以来岁迎公主。

突厥十姓胡禄屋等诸部诣北庭请降，命都护郭虔瓘抚存之。十一月丙申，遣左散骑常侍解琬诣北庭宣慰突厥降者，随便宜区处。三年。突厥十姓降者前后万馀帐。高丽莫离支文简，十姓之婿

也。二月，与都跌思泰等亦自突厥帅众来降，制皆以河南地处之。三月，胡禄屋酋长支匐忌等入朝。上以十姓降者浸多，夏四月庚申，以右羽林大将军薛讷为凉州镇大总管，赤水等军并受节度，居凉州。左卫大将军郭虔瓘为朔川镇大总管，和戎等军并受节度，居并州，勒兵以备默啜。默啜发兵击葛逻禄、胡禄屋、鼠尼施等，屡破之，敕北庭都护汤嘉惠、左散骑常侍解琬等发兵救之。五月壬辰，敕嘉惠等与葛逻禄、胡禄屋、鼠尼施及定边道大总管阿史那献互相庆援。秋七月壬戌，以凉州大总管薛讷为朔方道行军大总管，太仆卿吕延祚、灵州刺史杜宾客副之，以讨突厥。

四年夏六月癸酉，拔曳固斩突厥可汗默啜首来献。时默啜北击拔曳固，大破之于独乐水，恃胜轻归，不复设备，遇拔曳固迸卒颉质略自柳林突出，斩之。时大武军子将郝灵荃奉使在突厥，颉质略以其首归之，与偕诣阙，悬其首于广街。拔曳固、回纥、同罗、霫、仆固五部皆来降，置于大武军北。

默啜之子小可汗立，骨咄禄之子阙特勒击杀之，及默啜诸子、亲信略尽。立其兄左贤王默棘连，是为毗伽可汗，国人谓之小杀。毗伽以国固让阙特勒，阙特勒不受，乃以为左贤王，专典兵马。

秋八月，突厥默啜既死，奚、契丹、拔曳固等诸部皆内附，突骑施苏禄复自立为可汗。突厥部落多离散，毗伽可汗患之，乃召默啜时牙官暾欲谷以为谋主。暾欲谷年七十馀，多智略，国人信服之。突厥降户处河曲者，闻毗伽立，多复叛归之。并州长史王晙上言：“此属徒以其国丧乱，故相帅来降。若彼安宁，必复叛去。今置之河曲，此属桀黠，实难制御，往往不受军州约束，兴兵剽掠。闻其逃者已多与虏声问往来，通传委曲。乃是畜养此属使为间谍，日月滋久，奸诈逾深，窥伺边隙，将成大患。虏骑南牧，必为内应，来逼军州，表里受敌，虽有韩、彭，不能取胜矣。愿以秋冬之交，大集兵众，谕以利害，给其资粮，徙之内地。二十年外，渐变旧俗，皆成劲兵。虽一时暂劳，然永久安靖。比者守边将吏及出境使人，多为谀辞，皆非事实。或云北虏破灭，或云降户妥帖，皆欲自炫其功，非能尽忠徇国。愿察斯利口，勿忘远虑。议者必曰国家向时已尝寘降户于河曲，皆获安宁，今何所疑。此则事同时异，不可不察。曏者颉利既亡，降者无复异心，故得久安无变。今北虏尚存，此属或畏其威，或怀其惠，或其亲属，岂乐南来。校之彼时，固不侔矣。以臣愚虑，徙之内地，上也。多屯士马，大为之备，华夷相参，人劳费广，次也。正如今日，下也。愿审兹三策，择利而行。纵使因徙逃亡，得者皆为唐有，若留至河冰，恐必有变。”疏奏未报。降户趶跌思泰、阿悉烂等果叛。冬十月甲辰，命朔方大总管薛讷发兵追讨之。王晙引并州兵西济河，昼夜兼行，追击叛者，破之，斩获三千级。

先是，单于副都护张知运悉收降户兵仗，令渡河而南，降户怨怒。御史中丞姜晦为巡边使，降户诉无弓矢，不得射猎，晦悉还之。降户得之，遂叛。张知运不设备，与之战于青刚岭，为虏所擒，欲送突厥。至绥州境，将军郭知运以朔方兵邀击之，大破其众于黑山呼延谷，虏释张知运而去。上以张知运丧师，斩之以徇。

毗伽可汗既得思泰等，欲南入为寇。暾欲谷曰：“唐主英武，民和年丰，未有间隙，不可动也。我众新集，力尚疲羸，且当息养数年，始可观变而举。”毗伽又欲筑城，并立寺观。暾欲谷曰：“不可。突厥人徒稀少，不及唐家百分之一，所以能与我为敌者，正以随逐水草，居处无常，射猎为业，人皆习武，强则进兵抄掠，弱则窜伏山林，唐兵虽多，无所施用。若筑城而居，变更旧俗，一朝失利，必为所灭。释、老之法，教人仁弱，非用武事胜之术，不可崇也。”毗伽乃止。

六年春正月辛丑，突厥毗伽可汗来请和，许之。

八年夏六月，突厥降户仆固都督勺磨及趶跌部落散居受降城侧，朔方大使王晙言其阴引突厥谋陷军城，密奏请诛之。诱勺磨等宴于受降城，伏兵悉杀之，河曲降户殆尽。拔曳固、同罗诸部在大同、横野军之侧者，闻之皆忷惧。秋，并州长史天兵节度大使张说引二十骑，持节即其部落慰抚之，因宿其帐下。副使李宪以虏情难信，驰书止之。说复书曰：“吾肉非黄羊，必不畏食，血非野马，必不畏刺。士见危致命，此吾效死之秋也。”拔曳固、同罗由是遂安。

冬十一月辛未，突厥寇甘、凉等州，败河西节度使杨敬述，掠契苾部落而去。先是，朔方大总管王晙奏请西发拔悉密，东发奚、契丹，期以今秋掩毗伽牙帐于稽落水上。毗伽闻之，大惧。暾欲谷曰：“不足畏也。拔悉密在北庭，与奚、契丹相去绝远，势不相及，朔方兵计亦不能来此。必若能来，俟其垂至，徙牙帐北行三日，唐兵食尽自去矣。且拔悉密轻而好利，得王晙之约，必喜而先至。晙与张嘉贞不相悦，奏请多不相应，必不敢出兵。晙兵不出，拔悉密独至，击而取之，势甚易耳。”既而拔悉密果发兵逼突厥牙帐，而朔方及奚、契丹兵不至，拔悉密惧，引退。毗伽欲击之，暾欲谷曰：“此属去家千里，将死战，未可击也。不如以兵蹑之。”去北庭二百里，暾欲谷分兵间道先围北庭，因纵兵击拔悉密，大破之。拔悉密众溃，走趋北庭，不得入，尽为突厥所虏。

暾欲谷引兵还，出赤亭，掠凉州羊马，杨敬述遣裨将卢公利、判官元澄将兵邀击之。暾欲谷谓其众曰：“吾乘胜而来，敬述出兵，破之必矣。”公利等至删丹，与暾欲谷遇，唐兵大败，公利、澄脱身走。毗伽由是大振，尽有默啜之众。

九年春二月丙戌，突厥毗伽复使来求和。上赐书，谕以“曩昔国家与突厥和亲，华夷安逸，甲兵休息。国家买突厥羊马，突厥受国家缯帛，彼此丰给。自数十年来，不复如旧，正由默啜无信，口和心叛，数出盗兵，寇抄边鄙，人怨神怒，陨身丧元，吉凶之验，皆可汗所见。今复蹈前迹，掩袭甘、凉，随遣使人，更来求好。国家如天之覆，如海之容，但取来情，不追往咎。可汗果有诚心，则共保遐福，不然，无烦使者徒尔往来。若其侵边，亦有以待。可汗其审图之。”

十二年秋七月，突厥可汗遣其臣哥解颉利发来求婚。八月丙申，突厥哥解颉利发还其国，以其使者轻，礼数不备，未许婚。

十三年。张说以大驾东巡，恐突厥乘间入寇，议加兵守边。夏四月，召兵部郎中裴光庭谋之。光庭曰：“封禅者，告成功也。今将升中于天，而戎狄是惧，非所以昭盛德也。”说曰：“然则若之何。”光庭曰：“四夷之中，突厥为大，比屡求和亲，而朝廷羁縻，未决许也。今遣一使，征其大臣从封泰山，彼必欣然承命。突厥来，则戎狄君长无不皆来。可以偃旗卧鼓，高枕有馀矣。”说曰：“善。说所不及。”即奏行之。光庭，行俭之子也。

上遣中书直省袁振摄鸿胪卿，谕旨于突厥。小杀与阙特勒、暾谷欲环坐帐中，置酒，谓振曰：“吐蕃狗种，奚、契丹本突厥奴也，皆得尚主。突厥前后求婚独不许，何也。且吾亦知入蕃公主皆非天子女，今岂问真伪，但屡请不获，愧见诸蕃耳。”振许为之奏请，小杀乃遣其大臣阿史德颉利发入贡，因扈从东巡。冬十二月，突厥颉利发辞归，上厚赐而遣之，竟不许婚。

十四年夏四月辛丑，于定、恒、莫、易、沧五州置军，以备突厥。

十五年秋九月丙戌，突厥毗伽可汗遣其大臣梅录啜入贡。吐蕃之寇瓜州也，遗毗伽书，欲与之俱入寇，毗伽并献其书。上嘉之，听于西受降城为互市，每岁赍缣帛数十万匹就市戎马，以助军旅，且为监牧之种，由是国马益壮焉。

十九年春三月，突厥左贤王阙特勒卒，赐书吊之。

二十二年冬十二月，突厥毗伽可汗为其大臣梅录啜所毒，未死，讨诛梅录啜及其族党。既卒，子伊然可汗立。寻卒，弟登利可汗立。庚戌，来告丧。

二十九年秋七月丙寅，突厥遣使来告登利可汗之丧。初，登利从叔二人分典兵马，号左右杀。登利患两杀之专，与其母谋，诱右杀，斩之，自将其众。左杀判阙特勒勒兵攻登利，杀之，立毗伽可汗之子为可汗。俄为骨咄叶护所杀，更立其弟。寻又杀之，骨咄叶护自立为可汗。上以突厥内乱，癸酉，命左羽林将军孙老奴招谕回纥、葛逻禄、拔悉密等部落。

天宝元年秋八月，突厥拔悉密、回纥、葛逻禄三部共攻骨咄叶护，杀之，推拔悉密酋长为颉跌伊施可汗，回纥、葛逻禄自为左右叶护。突厥馀众共立判阙特勒之子为乌苏米施可汗，以其子葛腊哆为西杀。上遣使谕乌苏令内附，乌苏不从。朔方节度使王忠嗣盛兵碛口以威之。乌苏惧，请降，而迁延不至。忠嗣知其诈，乃遣使说拔悉密、回纥、葛逻禄使攻之，乌苏遁去。忠嗣因出兵击之，取其右厢以归。丁亥，突厥西叶护阿布思及西杀葛腊哆、默啜之孙勃德支、伊然小妻、毗伽登利之女帅部众千馀帐，相次来降，突厥遂微。九月辛亥，上御花萼楼宴突厥降者，赏赐甚厚。

三载秋八月，拔悉密攻斩突厥乌苏可汗，传首京师。国人立其弟鹘陇匐白眉特勒，是为白眉可汗。于是突厥大乱，敕朔方节度使王忠嗣出兵乘之。至萨河内山，破其左厢阿波连干等十一部，右厢未下。会回纥、葛逻禄共攻拔悉密颉跌伊施可汗，杀之。回纥骨力裴罗自立为骨咄禄毗伽阙可汗，遣使言状，上册拜裴罗为怀仁可汗。于是怀仁南据突厥故地，立牙帐于乌德犍山，旧统药逻葛等九姓，其后又并拔悉密、葛逻禄，凡十一部，各置都督，每战，则以二客部为先。

四载春正月，回纥怀仁可汗击突厥白眉可汗，杀之，传首京师。突厥毗伽可敦帅众来降。于是北边晏然，烽燧无警矣。

唐太宗贞观二年夏四月丙申，契丹酋长帅其部落来降。

四年。突厥既亡，营州都督薛万淑遣契丹酋长贪没折说谕东北诸夷，奚、霫、室韦等十馀部皆内附。万淑，万均之兄也。

二十二年夏四月己未，契丹辱纥主曲据帅众内附，以其地置玄州，以曲据为刺史，隶营州都督府。冬十一月庚子，契丹帅窋哥、奚帅可度者并帅所部内属，以契丹部为松漠府，以窋哥为都督。又以其别帅达稽等部为峭落等九州，各以其辱纥主为刺史。以奚部为饶乐府，以可度者为都督。又以其别帅阿会等部为弱水等五州，亦各以其辱纥主为刺史。辛丑，置东夷校尉官于营州。

高宗显庆五年夏四月戊辰，以定襄都督阿史德枢宾、左武候将军延陁梯真、居延州都督李合珠并为冷岍道行军总管，各将所部兵以讨叛奚，仍命尚书右丞崔馀庆充使总护三部兵，奚寻遣使降。更以枢宾等为沙砖道行军总管，以讨契丹。擒契丹松漠都督河卜固送东都。

则天皇后万岁通天元年夏五月壬子，营州契丹松漠都督李尽忠、归诚州刺史孙万荣举兵反，攻陷营州，杀都督赵文翙。尽忠，万荣之妹夫也，皆居于营州城侧。文翙刚愎，契丹饥，不加赈给，视酋长如奴仆，故二人怒而反。乙丑，遣左鹰扬卫将军曹仁师、金吾卫大将军张玄遇、左威卫大将军李多祚、司农少卿麻仁节等二十八将讨之。秋七月辛亥，以春官尚书梁王武三思为榆关道安抚大使，姚璹副之，以备契丹。改李尽忠为李尽灭，孙万荣为孙万斩。尽忠寻自称无上可汗，据营州，以万荣为前锋，略地，所向皆下，旬日兵至数万，进围檀州，清边前军副总军张九节击却之。

八月丁酉，曹仁师、张玄遇、麻仁节与契丹战于硖石谷，唐兵大败。先是，契丹破营州，获唐俘数百，囚之地牢，闻唐兵将至，使守牢霫绐之曰：“吾辈家属饥寒，不能自存，唯俟官军至即降耳。”既而契丹引出其俘，饲以糠粥，慰劳之曰：“吾养汝则无食，杀汝又不忍，今纵汝去。”遂释之。俘至幽州，具言其状，诸军闻之，争欲先入。至黄獐谷，虏又遣老弱迎降，故遗老牛瘦马于道侧。仁师等三军弃步卒将骑兵轻进，契丹设伏横击之，飞索以𦈖玄遇、仁节，获之，将卒死者填山谷，鲜有脱者。契丹得军印，诈为牒，令玄遇等署之。牒总管燕匪石、宗怀昌等云：“官军已破贼，若至营州，军将皆斩，兵不叙勋。”匪石等得牒，昼夜兼行，不遑寝食以赴之，士马疲弊，契丹伏兵于中道邀之，全军皆没。

九月，制天下系囚及士庶家奴骁勇者官偿其直，发以击契丹。初令山东近边诸州置武骑团兵，以同州刺史建安王武攸宜为右武威卫大将军，充清边道行军大总管，以讨契丹。右拾遗陈子昂为攸宜府参谋，上疏曰：“恩制免天下罪人及募诸色奴充兵讨击契丹，此乃捷急之计，非天子之兵。且比来刑狱久清，罪人全少，奴多怯弱，不惯征行，纵其募集，未足可用。况当今天下忠臣勇士万分未用其一，契丹小孽，假命待诛，何劳免罪赎奴，损国大体。臣恐此策不可威示天下。”

凉州都督许钦明之兄钦寂为龙山军讨击副使，与契丹战于崇州，军败，被擒。虏将围安东，令钦寂说其属城未下者。安东都护裴玄圭在城中，钦寂谓曰：“狂贼天殃，灭在朝夕，公但励兵谨守，以全忠节。”虏杀之。

突厥默啜请为太后子，为国讨契丹。册授默啜左卫将军。冬十月辛卯，契丹李尽忠卒，孙万荣代领其众。突厥默啜乘间袭松漠。虏尽忠、万荣妻子而去。万荣收合馀众，军势复振，遣别帅骆务整、河阿小为前锋，攻陷冀州，杀刺史陆宝积，屠吏民数千人。又攻瀛州，河北震动。制起彭泽令狄仁杰为魏州刺史。前刺史独孤思庄畏契丹猝至，悉驱百姓入城，缮修守备。仁杰至，悉遣还农，曰：“贼犹在远，何烦如是。万一贼来，吾自当之。“百姓大悦。

时契丹入寇，军书填委，夏官郎中硖石姚元崇剖析如流，皆有条理，太后奇之，擢为夏官侍郎。

神功元年春三月戊申，清边道总管王孝杰、苏宏晖等将兵十七万与孙万荣战于东硖石谷，唐兵大败，孝杰死之。孝杰遇契丹，帅精兵为前锋，力战，契丹引退。孝杰追之，行背悬崖，契丹回兵薄之，宏晖先遁，孝杰坠崖死，将士死亡殆尽。管记洛阳张说驰奏其事，太后赠孝杰官爵，遣使斩宏晖以徇。使者未至，宏晖以立功得免。武攸宜军渔阳，闻孝杰等败没，军中震恐，不敢进。契丹乘胜寇幽州，攻陷城邑，剽掠吏民，攸宜遣将击之，不克。

夏四月癸未，以右金吾卫大将军武懿宗为神兵道行军大总管，与右豹韬卫将军何迦密将兵击契丹。五月癸卯，又以娄师德为清边道副大总管，右武威卫将军沙吒忠义为前军总管，将兵二十万击契丹。

六月，武懿宗军至赵州，闻契丹将骆务整数千骑将至冀州，懿宗惧，欲南遁。或曰：“虏无辎重，以抄掠为资，若按兵拒守，势必离散，从而击之，可有大功。”懿宗不从，退据相州，委弃军资器仗甚众，契丹遂屠赵州。

甲午，孙万荣为奴所杀。万荣之破王孝杰也，于柳城西北四百里依险筑城，留其老弱妇女，所获器仗资财使妹夫乙冤羽守之，引精兵寇幽州。恐突厥默啜袭其后，遣五人至黑沙，语默啜曰：“我已破王孝杰百万之众，唐人破胆，请与可汗乘胜共取幽州。”三人先至，默啜喜，赐以绯袍。二人后至，默啜怒其稽缓，将杀之。二人曰：“请一言而死。”默啜问其故，二人以契丹之情告。默啜乃杀前三人，而赐二人绯，使为乡导，发兵取契丹新城，杀所获凉州都督许钦明以祭天。围新城三日，克之，尽俘以归。使乙冤羽驰报万荣。时万荣方与唐兵相持，军中闻之，忷惧。奚人叛万荣，神兵道总管杨玄基击其前，奚兵击其后，获其将何阿小。万荣军大溃，帅轻骑数千东走。前军总管张九节遣兵邀之于道，万荣穷蹙，与其奴逃至潞水东，息于林下，叹曰：“今欲归唐，罪已大。归突厥亦死，归新罗亦死。将安之乎。”奴斩其首以降，枭之四方馆门。其馀众及奚、霫皆降于突厥。

辛卯，制以契丹初平，命河内王武懿宗、娄师德及魏州刺史狄仁杰分道安抚河北。懿宗所至残酷，民有为契丹所胁从复来归者，懿宗皆以为反，生刳取其胆。先是，何阿小嗜杀人，河北人为之语曰：“唯此两何，杀人最多。”

秋七月庚午，武攸宜自幽州凯旋。武懿宗奏河北百姓从贼者请尽族之，左拾遗王求礼庭折之曰：“此属素无武备，力不胜贼，苟从之以求生，岂有叛国之心。懿宗拥强兵数十万，望风退走，贼徒滋蔓，又欲移罪于草野诖误之人，为臣不忠，请先斩懿宗以谢河北。”懿宗不能对。司刑卿杜景俭亦奏：“此皆胁从之人，请悉原之。”太后从之。

久视元年。初，契丹将李楷固善用𦈖索及骑射、舞槊，每陷陈，如鹘入乌群，所向披靡。黄獐之战，张玄遇、麻仁节皆为所𦈖。又有骆务整者，亦为契丹将，屡败唐兵。及孙万荣死，二人来降，有司责其后至，奏请族之。狄仁杰曰：“楷固等并骁勇绝伦，能尽力于所事，必能尽力于我，若抚之以德，皆为我用矣。”奏请赦之。所亲皆止之，仁杰曰：“苟利于国，岂为身谋。”太后用其言，赦之。又请与之官，太后以楷固为左玉钤卫将军，务整为右武威卫将军，使将兵击契丹馀党，悉平之。秋七月，献俘于含枢殿。太后以楷固为左玉钤卫大将军、燕国公，赐姓武氏。召公卿合宴，举觞属仁杰曰：“公之功也。”将赏之，对曰：“此乃陛下威灵，将帅尽力，臣何功之有。”固辞不受。

睿宗景云元年冬十月丁酉，以幽州镇守经略节度大使薛讷为左武卫大将军兼幽州都督。节度使之名自讷始。十二月壬辰，奚、霫犯塞，掠渔阳、雍奴，出卢龙塞而去。幽州都督薛讷追击之，弗克。

玄宗先天元年。幽州大都督薛讷镇幽州二十馀年，吏民安之，未尝举兵出塞，虏亦不敢犯。与燕州刺史李琎有隙，琎毁之于刘幽求，幽求荐左羽林将军孙佺代之。三月丁丑，以佺为幽州大都督，徙讷为并州长史。夏六月庚申，幽州大都督孙佺与奚酋李大酺战于冷陉，全军覆没。是时佺帅左骁卫将军李楷洛、左威卫将军周以悌，发兵二万骑八千，分为三军以袭奚、契丹。将军乌可利谏曰：“道险而天热，悬军远袭，往必败。”佺曰：“薛讷在边积年，竟不能为国家复营州。今乘其无备，往必有功。”使楷洛将骑四千前驱，遇奚骑八千，楷洛战不利。佺怯懦，不敢救，引军欲还，虏乘之，唐兵大败。佺阻山为方陈以自固。大酺使谓佺曰：“朝廷既与我和亲，今大军何为而来。”佺曰：“吾奉敕来招慰耳。楷洛不禀节度，辄与汝战，请斩以谢。”大酺曰：“若然，国信安在。”佺悉敛军中帛，得万馀段，并紫袍、金带、鱼袋以赠之。大酺曰：“请将军南还，勿相惊扰。”将士惧，无复部伍，虏追击之，士卒皆溃。佺、以悌为虏所擒，献于突厥，默啜皆杀之。楷洛、可利脱归。

冬十一月乙酉，奚、契丹二万骑寇渔阳，幽州都督宋璟闭城不出，虏大掠而去。

开元二年。初，营州都督治柳城，以镇抚奚、契丹。则天之世，都督赵文翙失政，奚、契丹攻陷之，是后寄治于幽州东渔阳城。或言：“靺鞨、奚、霫大欲降唐，正以唐不建营州，无所依投，为默啜所侵扰，故且附之。若唐复建营州，则相帅归化矣。”并州长史、和戎大武等军州节度大使薛讷信之，奏请击契丹，复置营州。上亦以冷陉之役，欲讨契丹，群臣姚崇等多谏。甲申，以讷同紫微黄门三品，将兵击契丹，群臣乃不敢言。

秋七月，薛讷与左监门卫将军杜宾客、定州刺史崔宣道等将兵六万出檀州，击契丹。宾客以为“士卒盛夏负戈甲，赍资粮，深入寇境，难以成功。”讷曰：“盛夏草肥，羔犊孽息，因粮于敌，正得天时，一举灭虏，不可失也。”行至滦水山峡中，契丹伏兵遮其前后，从山上击之，唐兵大败，死者什八九。讷与数千骑突围得免，虏中嗤之，谓之“薛婆”。崔宣道将后军，闻讷败，亦走。讷归罪于宣道及胡将李思敬等八人，制悉斩之于幽州。庚子，敕免讷死，削除其官爵，独赦杜宾客之罪。

四年秋八月辛未，契丹李失活、奚李大酺帅所部来降。制以失活为松漠郡王行左金吾大将军兼松漠都督，因其八部落酋长拜为刺史，又以将军薛泰督军镇抚之。大酺为饶乐郡王行右金吾大将军兼饶乐都督。失活，尽忠之从父弟也。突厥默啜既死，奚、契丹、拔曳固等诸部皆内附。

五年。奚、契丹既内附，贝州刺史宋庆礼建议请复营州，三月庚戌，制复置营州都督于柳城，兼平卢军使，管内州、县、镇、戍皆入其旧。以太子詹事姜师度为营田、支度使，与庆礼等筑之，三旬而毕。庆礼清勤严肃，开屯田八十馀所，招安流散，数年之间，仓廪充实，市邑浸繁。冬十一月丙申，契丹王李失活入朝。十二月壬午，以东平王外孙杨氏为永乐公主，妻之。

六年夏五月，契丹王李失活卒，癸巳，以其弟婆固代之。七年冬十一月壬申，契丹王李娑固与公主入朝。

八年。契丹牙官可突干骁勇，得众心，李娑固猜畏，欲去之。是岁，可突干举兵击娑固，娑固败奔营州。营州都督许钦澹，遣安东都护薛泰帅骁勇五百与奚王李大酺奉娑固以讨之。战败，娑固、李大酺皆为可突干所杀，生擒薛泰，营州震恐。许钦澹移军入渝关。可突干立娑固从父弟郁干为主，遣使请罪。上赦可突干之罪，以郁干为松漠都督，以李大酺之弟鲁苏为饶乐都督。

十年夏闰五月壬申，张说如朔方巡边。己丑，以馀姚县主女慕容氏为燕郡公主，妻契丹王郁干。十二年。契丹王李郁干卒，弟吐于袭位。

十三年。先是，契丹王李吐干与可突干复相猜忌，携公主来奔，不敢复还，更封辽阳王，留宿卫。可突干立李尽忠之弟邵固为主。车驾东巡，邵固诣行在，因从至泰山，拜左羽林大将军、静折军经略大使。

十四年春正月癸未，更立契丹松漠王李邵固为广化王，奚饶乐王李鲁苏为奉诚王。以上从甥陈氏为东华公主，妻邵固。以成安公主之女韦氏为东光公主，妻鲁苏。

十八年。初，契丹王李邵固遣可突干入贡，同平章事李元纮不礼焉。左丞相张说谓人曰：“奚、契丹必叛。可突干狡而狠，专其国政久矣，人心附之。今失其心，必不来矣。”己酉，可突干弑邵固，帅其国人并胁奚众叛降突厥。奚王李鲁苏及其妻韦氏、邵固妻陈氏皆来奔。制幽州长史赵含章讨之，又命中书舍人裴宽、给事中薛侃等于关内、河东、河南、北分道募勇士。六月丙子，以单于大都护忠王浚领河北道行军元帅，以御史大夫李朝隐、京兆尹裴伷先副之，帅十八总管以讨奚、契丹。命浚与百官相见于光顺门。张说退谓学士孙逖、韦述曰：“吾尝观太宗画像，雅类忠王，此社稷之福也。”可突干寇平卢，先锋使张掖乌承玼破之于捺禄山。

二十年春正月乙卯，以朔方节度副大使信安王祎为河东、河北行军副大总管，将兵击奚、契丹。壬申，以户部侍郎裴耀卿为副总管。

三月，信安王祎帅裴耀卿及幽州节度使赵含章分道击奚、契丹。含章与虏遇，虏望风遁去。平卢先锋将乌承玼言于含章曰：“二虏，剧贼也。前日遁去，非畏我，乃诱我也，宜按兵以观其变。”含章不从，与虏战于白山，果大败。承玼别引兵出其右，击虏破之。己巳，祎等大破奚、契丹，俘斩甚众，可突干帅麾下远遁，馀党潜窜山谷。奚酋李诗琐高帅五千馀帐来降。祎引兵还，赐李诗爵归义王，充归义州都督，徙其部落置幽州境内。

二十一年春闰三月癸酉，幽州道副总管郭英杰与契丹战于都山，败死。时节度使薛楚玉遣英杰将精骑一万及降奚击契丹，屯于榆关之外。可突干引突厥之众来合战，奚持两端，散走保险，唐兵不利，英杰战死。馀众六千馀人犹力战不已，虏以英杰首示之，竟不降，尽为虏所杀。楚玉，讷之弟也。

二十二年夏六月壬辰，幽州节度使张守圭大破契丹，遣使献捷。冬十二月乙巳，幽州节度使张守圭斩契丹王屈烈及可突干，传首。时可突干连年为边患，赵含章、薛楚玉皆不能讨，守圭到官，屡击破之。可突干困迫，遣使诈降，守圭使管记王悔就抚之。悔至其牙帐，察契丹上下初无降意，但稍徙营帐近西北，密遣人引突厥，谋杀悔以叛，悔知之。牙官李过折与可突干分典兵马，争权不叶，悔说过折使图之。过折夜勒兵，斩屈烈及可突干，尽诛其党，帅馀众来降。守圭出师紫蒙川大阅，以镇抚之。枭屈烈、可突干首于天津之南。

二十三年春正月，契丹知兵马中郎李过折来献捷，制以过折为北平王，检校松漠州都督。是岁，契丹王过折为其臣涅礼所杀，并其诸子，一子刺干奔安东得免。涅礼上言：“过折用刑残虐，众情不安，故杀之。”上赦其罪，因以涅礼为松漠都督，且赐书责之曰：“卿之蕃法多无义于君长，自昔如此，朕亦知之。然过折是卿之王，有恶辄杀之，为此王者，不亦难乎。但恐卿今为王，后人亦尔，常不自保，谁愿作王。亦应防虑后事，岂得取快目前。”突厥寻引兵东侵奚、契丹，涅礼与奚王李归国共击破之。

二十四年。张守圭使平卢讨击使、左骁卫将军安禄山讨奚、契丹叛者，禄山恃勇轻进，为虏所败。二十五年春二月乙酉，幽州节度使张守圭破契丹于捺禄山。

二十八年秋八月甲戌，幽州奏破奚、契丹。

天宝四载。安禄山欲以边功市宠，数侵掠奚、契丹，奚、契丹各杀公主以叛，禄山讨破之。五载夏四月癸未，立奚酋娑固为昭信王，契丹酋楷洛为恭仁王。

九载冬十月，安禄山屡诱奚、契丹，为设会，饮以莨菪酒，醉而坑之，动数千人。函其酋长之首以献，前后数四。

十载。安禄山将三道兵六万以讨契丹，以奚骑二千为乡导。过平卢千馀里，至土护真水，遇雨。禄山引兵昼夜兼行三百馀里，至契丹牙帐，契丹大骇。时久雨，弓弩筋胶皆弛，大将何思德言于禄山曰：“吾兵虽多，远来疲弊，实不可用，不如按甲息兵以临之，不过三日，虏必降。”禄山怒，欲斩之，思德请前驱效死。思德貌类禄山，虏争击杀之，以为己得禄山，勇气增倍。奚复叛，与契丹合，夹击唐兵，杀伤殆尽，射禄山，中鞍，折冠簪，失屦，独与麾下二千骑走。会夜，追骑解，得入师州。归罪于左贤王哥解、河东兵马使鱼承仙而斩之。平卢兵马使史思明惧，逃入山谷近二旬，收散卒得七百人。平卢守将史定方将精兵二千救禄山，契丹引去，禄山乃得免。至平卢，麾下皆亡，不知所出。史思明出见禄山，禄山喜，起执其手曰：“吾得汝，复何忧。”思明退，谓人曰：“向使早出，已与哥解并斩矣。”契丹围师州，禄山使思明击却之。

十一载春三月，安禄山发蕃汉步骑二十万击契丹，欲以雪去秋之耻。初，突厥阿布思来降，上厚礼之，赐姓名李献忠，累迁朔方节度副使，赐爵奉信王。献忠有才略，不为安禄山下，禄山恨之。至是，奏请献忠帅同罗数万骑与俱击契丹。献忠恐为禄山所害，白留后张𬀩，请奏留不行。𬀩不许，献忠乃帅所部大掠仓库，叛归漠北，禄山遂顿兵不进。

十三载夏四月癸巳，安禄山奏击奚破之，虏其王李日越。

十四载夏四月，安禄山奏破奚、契丹。