唐僖宗广明元年冬十一月，以忠武大将周岌为忠武节度使。初，薛能遣牙将上蔡秦宗权调发至蔡州，闻许州乱，托云赴难，选募蔡兵，遂逐刺史，据其城。及周岌为节度使，即以宗权为蔡州刺史。先是，秋九月，周岌逐节度使薛能自称留后，至是遂授以节度使。

中和元年秋八月，武宁节度使支详遣牙将时溥、陈璠将兵五千人入关讨黄巢。溥至东都，自知留后。溥送详归朝，璠杀之。诏以溥为武宁留后。溥表璠为宿州刺史。

忠武监军杨复光奏升蔡州为奉国军，以秦宗权为防御使。

秋九月，昭义十将成麟杀节度使高浔，引兵还据潞州。天井关戍将孟方立起兵攻麟，杀之。方立，邢州人也。冬十二月，以感化留后时溥为节度使。

二年秋八月，魏博节度使韩简亦有兼并之志，自将兵三万攻河阳，败节度使诸葛爽于修武。爽弃城走，简留兵戍之，因掠邢、洛而还。

九月，黄巢所署同州防御使朱温杀其监军严实，举州降王重荣。王铎承制以温为同华节度使。

冬十月，韩简复引兵击郓州，节度使曹存实逆战，败死。天平都将下邑朱瑄收馀众，婴城拒守，简攻之不下。诏以瑄权知天平留后。以朱温为右金吾大将军、河中行营招讨副使，赐名全忠。

十二月，以忻、代等州留后李克用为雁门节度使。事见《李克用归唐》。

孟方立既杀成麟，引兵归邢州，潞人请监军吴全勖知留后。是岁，王铎墨制以方立知邢州事，方立不受，遂迁昭义军于邢州，自称留后，表其将李殷锐为潞州刺史。

三年春正月，成德节度使常山忠穆王王景崇薨，军中立其子节度副使镕知留后事，时镕生十年矣。以天平留后朱瑄为节度使。


初，光州刺史李罕之为秦宗权所攻，弃州奔项城，帅馀众归诸葛爽，爽以为怀州刺史。韩简攻郓州，半年不能下。爽复袭取河阳，朱瑄请和，简乃舍之，引兵击河阳。爽遣罕之逆战于武陟，魏军大败而还。大将澶州刺史乐行达先归，据魏州，军中共立行达为留后，简为部下所杀。己未，以行达为魏博留后。

以王镕为成德留后。

三月己丑，以河中行营招讨副使朱全忠为宣武节度使，俟克复长安令赴镇。夏六月，宣武节度使朱全忠帅所部数百人赴镇，秋七月丁卯，至汴州。

以成德留后王镕、魏博留后乐行达、天平留后朱瑄为本道节度使。

昭义节度使孟方立，以潞州地险人劲，屡篡主帅，欲渐弱之，九月，乃迁治所于邢州，大将家及富室皆徙山东，潞人不悦。监军祁审诲因人心不安，使武乡镇使安居受潜以蜡丸乞师于李克用，请覆军府于潞州。冬十月，克用遣其将贺公雅等赴之，为方立所败。又遣李克修击之。克修，克用弟也。辛亥，取潞州，杀其刺史李殷锐。是后克用每岁出兵争山东，三州之人半为俘馘，野无稼穑矣。

四年春正月，赐魏博节度使乐行达名彦祯。

周岌、时溥、朱全忠以黄巢兵尚强，共求救于河东节度使李克用。夏五月甲戌，李克用至汴州，营于城外。朱全忠固请入城，馆于上源驿。全忠就置酒，声乐、馔具皆精丰，礼貌甚恭。克用乘酒使气，语颇侵之，全忠不平。薄暮，罢酒，从者皆沾醉，宣武将杨彦洪密与全忠谋，连车树栅以塞衢路，发兵围驿而攻之，呼声动地。克用醉，不之闻。亲兵薛志勤、史敬思等十馀人格斗，侍者郭景铢灭烛，扶克用匿床下，以水沃其面，徐告以难，克用始张目援弓而起。志勤射汴人，死者数十。须臾，烟火四合，会大雨，震电，天地晦冥，志勤扶克用帅左右数人逾垣突围，乘电光而行，汴人把桥，力战得度，史敬思为后拒，战死。克用登尉氏门，缒城得出，监军陈景思等三百馀人，皆为汴人所杀。杨彦洪谓全忠曰：“胡人急则乘马，见乘马者则射之。”是夕，彦洪乘马适在全忠前，全忠射之，殪。

克用妻刘氏多智略，左右先脱归者以汴人为变告。刘氏神色不动，立斩之，阴召大将约束，谋保军以还。比明，克用至，欲勒兵攻全忠。刘氏曰：“公比为国讨贼，救东诸侯之急，今汴人不道，乃谋害公，自当诉之朝廷。若擅举兵相攻，则天下孰能辨其曲直。且彼得以有辞矣。”克用从之，引兵去，但移书责全忠。全忠复书曰：“前夕之变，仆不之知。朝廷自遣使将与杨彦洪为谋，彦洪既伏其辜，惟公谅察。”

克用养子嗣源年十七，从克用自上源出矢石之间，独无所伤。嗣源本胡人，名邈佶烈，无姓。克用择军中骁勇者多养为子，名回鹘张政之子曰存信，振武孙重进曰存进，许州王贤曰存贤，安敬思曰存孝，皆冒姓李氏。丙子，克用至许州故寨，求粮于周岌，岌辞以粮乏，乃自陕济河还晋阳。

夏六月，蔡州节度使秦宗权纵兵四出，侵噬邻道。天平节度使朱瑄有众三万，从父弟瑾勇冠军中。宣武节度使朱全忠为宗权所攻，势甚窘，求救于瑄，瑄遣瑾将兵救之，败宗权于合乡。全忠德之，与瑄约为兄弟。

秋七月，朱全忠击秦宗权，败宗权于溵水。

李克用至晋阳，大治甲兵，遣榆次镇将雁门李承嗣奉表诣行在，自陈“有破黄巢大功，为朱全忠所图，仅能自免，将佐以下从行者三百馀人，并牌印皆没不返。全忠仍榜东都、陕、孟，云臣已死，行营兵溃，令所在邀遮屠翦，勿令漏失，将士皆号泣冤诉，请复仇雠。臣以朝廷至公，当俟诏命，拊循抑止，复归本道。乞遣使按问，发兵诛讨，臣遣弟克勤将万骑在河中俟命。”时朝廷以大寇初平，方务姑息，得克用表，大恐，但遣中使赐优诏和解之。克用前后凡八表，称“全忠妒功疾能，阴狡祸贼，异日必为国患。惟乞下诏削其官爵，臣自帅本道兵讨之，不用度支粮饷。”上累遣杨复恭等谕指，称“吾深知卿冤，方事之殷，姑存大体。”克用终郁郁不平。时藩镇相攻者，朝廷不复为之辨曲直。由是互相吞噬，惟力是视，皆无所禀畏矣。

八月，李克用奏请割麟州隶河东，又奏请以弟克修为昭义节度使，皆许之。由是昭义分为二镇，进克用爵陇西郡王。克用奏罢云蔚防御使，依旧隶河东，从之。

冬十二月，义昌节度使兼中书令王铎过魏州，魏博节度使乐彦祯之子从训，伏卒数百人于漳南高鸡泊，围而杀之，彦祯奏云：“为盗所杀”，朝廷不能诘。

光启元年春正月，秦宗权寇颍、亳，朱全忠败之于焦夷。

三月，秦宗权称帝，置百官。诏以武宁节度使时溥为蔡州四面行营兵马都统以讨之。

卢龙节度使李可举、成德节度使王镕，恶李克用之强，而义武节度使王处存与克用亲善，为侄邺娶克用女。又，河北诸镇惟义武尚属朝廷，可举等恐其窥伺山东，终为已患，乃相与谋曰：“易、定，燕、赵之馀也。”约共灭处存而分其地。又说云中节度使赫连铎使攻克用之背。可举遣其将李全忠将兵六万攻易州，镕遣将将兵攻无极。处存告急于克用，克用遣其将康君立等将兵救之。

夏五月，卢龙兵攻易州，裨将刘仁恭穴地入城，遂克之。仁恭，深州人也。李克用自将救无极，败成德兵。成德兵退保新城，克用复进击，大破之，拔新城。成德兵走，追至九门，斩首万馀级。

卢龙兵既得易州，骄怠，王处存夜遣卒三千蒙羊皮造城下，卢龙兵以为羊也，争出掠之，处存奋击，大破之，复取易州，李全忠走。李全忠既丧师，恐获罪，收馀众还袭幽州。六月，李可举窘急，举族登楼自焚死，全忠自为留后。

秦宗权陷东都。秋七月，以李全忠为卢龙留后。

乙巳，右补阙常浚上疏，以为“陛下姑息藩镇太甚，是非功过，骈首并足，致天下纷纷若此，犹未之寤，岂可不念骆谷之艰危，复怀西顾之计乎。宜复振典刑，以威四方。”田令孜之党言于上曰：“此疏传于藩镇，岂不致其猜忿。”庚戌，贬浚万州司户，寻赐死。

秦宗权攻邻道二十馀州，陷之。唯陈州距蔡百馀里，兵力甚弱，刺史赵犨日与宗权战，宗权不能屈。诏以犨为蔡州节度使。犨德朱全忠之援，与全忠结婚，凡全忠所调发，无不立至。

冬十月癸丑，秦宗权败朱全忠于八角。二年秋七月，秦宗权陷许州。八月，卢龙节度使李全忠薨，以其子匡威为留后。

九月，李克修攻孟方立，甲午，擒其将吕臻于焦冈，拔故镇、武安、临洛、邯郸、沙河。以大将安金俊为邢州刺史。冬十月，李克修攻邢州，不克而还。

十二月，秦宗权遣孙儒将兵攻陷郑州，进陷河阳，儒自称留后。

天平牙将朱瑾逐泰宁节度使齐克让，自称留后，朝廷因以瑾为泰宁节度使。

三年。秦宗权自以兵力十倍于朱全忠，而数为全忠所败，耻之，欲悉力以攻汴州。全忠患兵少，二月，以诸军都指挥使朱珍为淄州刺史，募兵于东道，期以初夏而还。

夏四月，朱珍至淄青旬日，应募者万馀人，又袭青州，获马千匹。辛亥，还至大梁，朱全忠喜曰：“吾事济矣。”时蔡人方寇汴州，其将张晊屯北郊，秦贤屯板桥，各有众数万，列三十六寨，连延二十馀里。全忠谓诸将曰：“彼蓄锐休兵，方来击我，未知朱珍之至，谓吾兵少畏怯，自守而已。宜出其不意，先击之。”乃自引兵攻秦贤寨，士卒踊跃争先。贤不为备，连拔四寨，斩万馀级，蔡人大惊，以为神。

全忠又使牙将新野郭言募兵于河阳、陕、虢，得万馀人而还。

蔡将卢塘屯于万胜，夹汴水而军，以绝汴州运路，朱全忠乘雾袭之，掩杀殆尽。于是蔡兵皆徙就张晊，屯于赤冈。全忠复就击之，杀二万馀人。蔡人大惧，或军中自相惊。全忠乃还大梁，养兵休士。

五月丙子，朱全忠出击张晊，大破之。秦宗权闻之，自郑州引精兵会之。

朱全忠求救于兖、郓，朱瑄、朱瑾皆引兵赴之，义成军亦至。辛巳，全忠以四镇兵攻秦宗权于边孝村，大破之，斩首二万馀级。宗权宵遁，全忠追之，至阳武桥而还。全忠深德朱瑄，兄事之。蔡人之守东都、河阳、许、汝、怀、郑、陕、虢者，闻宗权败，皆弃去。宗权发郑州，孙儒发河阳，皆屠灭其人，焚其庐舍而去。宗权之势，自是稍衰。

秋八月，朱全忠欲兼兖、郓，而以朱瑄兄弟有功于已，攻之无名，乃诬瑄招诱宣武军士，移书诮让。瑄复书不逊，全忠遣其将朱珍、葛从周袭曹州，壬子，拔之，杀刺史丘弘礼。又攻濮州，与兖、郓兵战于刘桥，杀数万人，朱瑄、朱瑾仅以身免。全忠与兖、郓始有隙。

九月，朱珍攻濮州，朱瑄遣其弟罕将步骑万人救之。辛卯，朱全忠逆击罕于范，擒斩之。冬十月丁未，朱珍拔濮州，刺史朱裕奔郓。珍进兵攻郓，瑄使裕诈遗珍书，约为内应。珍夜引兵赴之，瑄开门纳汴军，闭而杀之，死者数千人，汴军乃退。瑄乘胜复取曹州，以其属郭词为刺史。

初，宣武都指挥使朱珍与排陈斩斫使李唐宾勇略、功名略相当，全忠每战，使二人偕往，无不捷，然二人素不相下。珍使迎其妻于大梁，不白全忠，全忠怒，追还其妻，杀守门者，使亲吏蒋玄晖召珍，以唐宾代总其众。馆驿巡官冯翊敬翔谏曰：“朱珍未易轻取，恐其猜惧生变。”全忠悔，使人追止之。珍果自疑，十一月丙子夜，珍置酒召诸将。唐宾疑其有异图，斩关奔大梁，珍亦弃军单骑继至。全忠两惜其才，皆不罪，遣还濮州，因引兵归。全忠多权数，将佐莫测其所为，惟敬翔能逆知之，往往助其所不及。全忠大悦，自恨得翔晚，凡军机、民政悉以咨之。

己亥，秦宗权陷郑州。

朝廷以淮南久乱，闰月，以朱全忠兼淮南节度使、东南面招讨使。

朱全忠以宣武行军司马李璠为淮南留后，遣牙将郭言将兵千人送之，感化节度使时溥自以于全忠为先进，官为都统，顾不得淮南，而全忠得之，意甚恨望。全忠以书假道于溥，溥不许。璠至泗州，溥以兵袭之，郭言力战，得免而还。徐、汴始构怨。

十二月癸巳，秦宗权所署山南东道留后赵德𬤇陷荆南，节度使张环留其将王建肇守城而去，遗民才数百家。

文德元年春正月，蔡将石璠将万馀人寇陈、亳，朱全忠遣朱珍、葛从周将数千骑击擒之。癸亥，以全忠为蔡州四面行营都统，代时溥，诸镇兵皆受全忠节度。

二月，魏博节度使乐彦祯骄泰不法，发六州民筑罗城，方八十里，人苦其役。其子从训尤凶险，既杀王铎，魏人皆恶之。从训聚亡命五百馀人为亲兵，谓之子将，牙兵疑之，藉藉不安。从训惧，易服逃出，止于近县，彦祯因以为相州刺史。从训遣人至魏运甲兵、金帛，交错于路，牙兵益疑。彦祯惧，请避位，居龙兴寺为僧，众推都将赵文㺹知留后事。从训引兵三万至城下，文㺹不出战，众复杀之，推牙将贵乡罗弘信知留后事。弘信引兵出与从训战，败之。从训收馀众保内黄，魏人围之。先是，朱全忠将讨蔡州，遣押牙雷邺以银万两请籴于魏。牙兵既逐彦祯，杀邺于馆。从训既败，乃求救于全忠。

初，河阳节度使李罕之与河南尹张全义刻臂为盟，相得欢甚。罕之勇而无谋，性复贪暴，意轻全义，闻其勤俭力穑，笑曰：“此田舍一夫耳。”全义闻之，不以为忤。罕之屡求谷帛，全义皆与之。而罕之征求无厌，河南不能给，小不如所欲，辄械河南主吏至河阳杖之，河南将佐皆愤怒。全义曰：“李太傅所求，奈何不与。”竭力奉之，状若畏之者，罕之益骄。罕之所部不耕稼，专以剽掠为资，啖人为粮。至是悉其众攻綘州，綘州刺史王友遇降之。进攻晋州，护国节度使王重盈密结全义以图之。全义潜发屯兵，夜乘虚河阳，黎明，入三城，罕之逾垣步走，全义尽俘其家，遂兼领河阳节度使。罕之奔泽州，求救于李克用。

三月，朱全忠裹粮于宋州，将讨秦宗权。会乐从训来告急，乃移军屯滑州，遣都押牙李唐宾等将步骑三万攻蔡州，遣都指挥使朱珍等分兵救乐从训。自白马济河，下黎阳、临河、李固三镇，进至内黄，败魏军万馀人，获其将周儒等十人。

李克用以其将康君立为南面招讨使，督李存孝、薛阿檀、史俨、安金俊、安休休五将，骑七千，助李罕之攻河阳。张全义婴城自守，城中食尽，求救于朱全忠，以妻子为质。夏四月，朱全忠遣其将丁会、葛从周、牛存节将兵数万救河阳。李存孝令李罕之以步兵攻城，自帅骑兵逆战于温，河东军败，安休休惧罪，奔蔡州。汴人分兵欲断太行路，康君立等惧，引兵还。全忠表丁会为河阳留后，复以张全义为河南尹。会，寿春人。存节，博昌人也。全义德全忠出已，由是尽心附之，全忠每出战，全义主给其粮仗无乏。

李罕之为泽州刺史，领河阳节度使。罕之留其子颀事克用，身还泽州，专以寇钞为事，自怀、孟、晋、綘数百里间，州无刺史，县无令长，田无麦禾，邑无烟火者，殆将十年。河中、綘州之间有摩云山，绝高，民保聚其上，寇盗莫能近，罕之攻拔之，时人谓之李摩云。

乐从训移军洹水，罗弘信遣其将程公信击从训，斩之，与父彦祯皆枭首军门。癸巳，遣使以厚币犒全忠军，请修好，全忠乃召军还。诏以罗弘信权知魏博留后。

加李克用兼侍中，五月己亥，加朱全忠兼侍中。

赵德𬤇既失荆南，且度秦宗权必败，壬寅，举山南东道来降，且自托于朱全忠。全忠表请以德𬤇自副，制以山南东道为忠义军，以德𬤇为节度使，充蔡州四面行营副都统。

朱全忠既得洛、孟，无西顾之忧，乃大发兵击秦宗权，大破宗权于蔡州之南，克北关门。宗权退守中州，全忠分诸将为二十八寨以环之。六月，置佑国军于河南府，以张全义为节度使。

秋七月，李罕之引河东兵寇河阳，丁会击却之。以权知魏博留后罗弘信为节度使。

八月戊辰，朱全忠拔蔡州南城。九月，朱全忠以馈运不继，且秦宗权残破不足忧，引兵还。丙申，朱珍将兵五千送楚州刺史刘瓒之官。冬十月，徐兵邀朱珍、刘瓒不听前，珍等击之，取沛、滕二县，斩获万计。

孟方立遣其将奚忠信将兵袭辽州，李克修邀击，擒之。十一月，时溥自将步骑七万屯吴康镇，朱珍与战，大破之。朱全忠又遣别将攻宿州，刺史张友降之。

丙申，秦宗权别将攻陷许州，执忠武留后王蕴，复取许州。

十二月，蔡将申丛执宗权，折其足而囚之，降于全忠。全忠表丛为蔡州留后。

昭宗龙纪元年春正月，汴将庞师古拔宿迁，军于吕梁，时溥逆战，大败，还保彭城。

壬子，蔡将郭璠杀申丛，送秦宗权于汴，告朱全忠，云丛谋复立宗权。全忠以璠为淮西留后。

二月，朱全忠送秦宗权至京师，斩于独柳。京兆尹孙揆监刑，宗权于槛车中引首谓揆曰：“尚书察宗权岂反者邪。但输忠不效耳。”观者皆笑。揆，逖之族孙也。

三月，加朱全忠兼中书令，进爵东平郡王。全忠既克蔡州，军势益盛。加奉国节度使赵德𬤇中书令。加蔡州节度使赵犨同平章事，充忠武节度使，以陈州为治所。

夏五月，李克用大发兵，遣李罕之、李存孝攻孟方立，六月，拔磁、洺二州。方立遣大将马溉、袁奉韬将兵数万拒之，战于琉璃陂，方立兵大败，二将皆为所擒，克用乘胜进攻邢州。方立性猜忌，诸将多怨，至是皆不为方立用。方立惭惧，饮药死。弟摄洺州刺史迁素得士心，众奉之为留后，求援于朱全忠。全忠假道于魏博，罗弘信不许。全忠乃遣大将王虔裕将精甲数百，间道入邢州共守。

朱珍拔萧县，据之，与时溥相拒，朱全忠欲自往临之。珍命诸军皆葺马厩，李唐宾部将严郊独惰慢，军吏责之，唐宾怒，见珍诉之。珍亦怒，以唐宾为无礼，拔剑斩之，遣骑白全忠，云唐宾谋叛。淮南左司马敬翔恐全忠乘怒，仓猝处置违宜，故留使者，逮夜，然后从容白之，全忠果大惊。翔因为画策，诈收唐宾妻子系狱，遣骑往慰抚，全忠从之，军中始安。秋七月，全忠如萧县，未至，珍出迎，命武士执之，责以专杀而诛之。诸将霍存等数十人叩头为之请，全忠怒，以床掷之，乃退。丁未，至萧县，以庞师古代珍为都指挥使。八月丙子，全忠进攻时溥壁，会大雨，引兵还。

大顺元年春正月，李克用急攻邢州，孟迁食竭力尽，执王虔裕及汴兵以降。克用以安金俊为邢洺团练使。

二月，李克用将兵攻云州防御使赫连铎，克其东城。铎求救于卢龙节度使李匡威，匡威将兵三万赴之。丙子，邢洺团练使安金俊中流矢死，河东万胜军申信叛降于铎。会幽州军至，克用引还。

时溥求救于河东，李克用遣其将石君和将五百骑赴之。

李克用巡潞州，以供具不厚，怒昭义节度使李克修，诟而笞之。克修惭愤成疾，三月，薨。克用表其弟决胜军使克恭为昭义留后。

夏四月，宿州将张筠逐刺史张绍光，附于时溥，朱全忠帅诸军讨之。溥出兵掠砀山，全忠遣牙内都指挥使朱友裕击之，杀三千馀人，擒石君和。友裕，全忠之子也。

赫连铎、李匡威请讨李克用。朱全忠亦上言：“克用终为国患，今因其败，臣请帅汴、滑、孟三军与河北三镇共除之。乞朝廷命大臣为统帅。”

初，张浚因杨复恭以进，复恭中废，更附田令孜而薄复恭。及复恭再用事，深恨之。上知浚与复恭有隙，特亲倚之。浚亦以功名为己任，每自比谢安、裴度。克用之讨黄巢屯河中也，浚为都统判官。克用薄其为人，闻其作相，私谓诏使曰：“张公好虚谈而无实用，倾覆之士也。主上采其名而用之，他日交乱天下，必是人也。”浚闻而衔之。上从容与浚论古今治乱，浚曰：“陛下英睿如此，而中外制于强臣，此臣日夜所痛心疾首也。”上问以当今所急，对曰：“莫若强兵以服天下。”上于是广募兵于京师，至十万人。

及全忠等请讨克用，上命三省、御史台四品以上议之，以为不可者什七六，杜让能、刘崇望亦以为不可。浚欲倚外势以挤杨复恭，乃曰：“先帝再幸山南，沙陀所为也。臣常虑其与河朔相表里，致朝廷不能制。今两河藩镇共请讨之，此千载一时。但乞陛下付臣兵柄，旬月可平。失今不取，后悔无及。”孔纬曰：“浚言是也。”复恭曰：“先朝播迁，虽藩镇跋扈，亦由居中之臣措置未得其宜。今宗庙甫安，不宜更造兵端。”上曰：“克用有兴复大功，今乘其危攻之，天下其谓我何。”纬曰：“陛下所言，一时之体也。张浚所言，万世之利也。昨计用兵馈运、犒赏之费，一二年间未至匮乏，在陛下断志行之耳。”上以二相言叶，僶俛从之，曰：“兹事今付卿二人，无贻朕羞。”

五月，诏削夺克用官爵、属籍，以浚为河东行营都招讨、制置、宣慰使，京兆尹孙揆副之。以镇国节度使韩建为都虞候兼供军粮料使，以朱全忠为南面招讨使，王镕为东面招讨使，李匡威为北面招讨使，赫连铎副之。

浚奏给事中牛徽为行营判官。徽曰：“国家以丧乱之馀，欲为英武之举，横挑强寇，离诸侯心，吾见其颠沛也。”遂以衰疾固辞。徽，僧孺之孙也。

李克恭骄恣，不晓军事。潞人素乐李克修之简俭，且死非其罪，潞人怜之，由是将士离心。初，潞人叛孟氏，牙将安居受等召河东兵以取潞州。及孟迁以邢、洺、磁州归李克用，克用宠任之，以迁为军城都虞候，群从皆补右职，居受等咸怨且惧。

昭义有精兵号“后院将”。克用既得三州，将图河朔，令李克恭选后院将尤骁勇者五百人送晋阳，潞人惜之。克恭遣牙将李元审及小挍冯霸部送晋阳，至铜鞮，霸劫其众以叛，循山而南，至于沁水，众已三千人。李元审击之，为霸所伤，归于潞。庚子，克恭就元审所馆视之，安居受帅其党作乱，攻而焚之，克恭、元审皆死。众推居受为留后，附于朱全忠。居受使召冯霸，不至。居受惧，出走，为野人所杀。霸引兵入潞，自为留后。时朝廷方讨克用，闻克恭死，朝臣皆贺。全忠遣河阳留后朱崇节将兵入潞州，权知留后。克用遣康君立、李存孝将兵围之。

壬子，张浚帅诸军五十二部及邠、宁、鄜、夏杂虏合五万人发京师，上御安喜楼饯之。浚屏左右言于上曰：“俟臣先除外忧，然后为陛下除内患。”杨复恭窃听，闻之。两军中尉饯浚于长乐阪，复恭属浚酒，浚辞以醉，复恭戏之曰：“相公杖钺专征，作态邪。”浚曰：“俟平贼还，方见作态耳。”复恭益忌之。

癸丑，削夺李罕之官爵。六月，以孙揆为昭义节度使，充招讨副使。张浚会宣武、镇国、静难、凤翔、保大、定难诸军于晋州。

秋七月，官军至阴地关，朱全忠遣骁将葛从周将千骑潜自壶关夜抵潞州，犯围入城。又遣别将李谠、李重胤、邓季筠将兵攻李罕之于泽州，又遣张全义、朱友裕军于泽州之北，为从周应援。季筠，下邑人也。全忠奏：“臣己遣兵守潞州，请孙揆赴镇”。张浚亦恐昭义遂为汴人所据，分兵二千，使揆将之趣潞州。

八月乙丑，揆发晋州，李存孝闻之，以三百骑伏于长子西谷中。揆建牙杖节，褒衣大盖，拥众而行。存孝突出，擒揆及赐旌节中使韩归范、牙兵五百馀人，追击馀众于刁黄岭，尽杀之。存孝械揆及归范，系以素练，徇于潞州城下曰：“朝廷以孙尚书为潞帅，命韩天使赐旌节，葛仆射可速归大梁，令尚书视事。”遂缚以献于克用。克用囚之，既而使人诱之，欲以为河东副使。揆曰：“吾天子大臣，兵败而死，分也，岂能复事镇使邪。”克用怒，命以锯锯之，锯不能入。揆骂曰：“死狗奴，锯人当用板夹，汝岂知邪。”乃以板夹之，至死，骂不绝声。

李罕之告急于李克用，克用遣存孝将五千骑救之。

九月壬寅，朱全忠军于河阳。汴军之初围泽州也，呼李罕之曰：“相公每恃河东，轻绝当道。今张相公围太原，葛仆射入潞府，旬日之间，沙陀无穴自藏，相公何路求生邪。”及李存孝至，选精骑五百，绕汴寨呼曰：“我沙陀之求穴者也，欲得尔肉以饱士卒，可令肥者出斗。”汴将邓季筠，亦骁将也，引兵出战，存孝生擒之。是夕，李谠、李重胤收众遁去，存孝、罕之随而击之，至马牢山，大破之，斩获万计，追至怀州而还。存孝复引兵攻潞州，葛从周、朱崇节弃潞州而归。戊申，全忠庭责诸将挠败之罪，斩李谠、李重胤而还。

李克用以康君立为昭义留后，李存孝为汾州刺史。存孝自谓擒孙揆功大，当镇昭义，而君立得之，愤恚不食者数日，纵意刑杀，始有叛克用之志。

李匡威攻蔚州，虏其刺史邢善益。赫连铎引吐蕃黠戛斯众数万攻遮虏平，杀其军使刘胡子。克用遣其将李存信击之，不胜。更命李嗣源为存信之副，遂破之。克用以大军继其后，匡威、铎皆败走，获匡威之子武州刺史仁宗及铎之婿，俘斩万计。李嗣源性谨重廉俭，诸将相会，各自诧勇略，嗣源独默然，徐曰：“诸君喜以口击贼，嗣源但以手击贼耳。”众惭而止。

冬十月乙酉，朱全忠自河阳如滑州视事，遣使者请粮马及假道于魏以伐河东，罗弘信不许。又请于镇，镇人亦不许。全忠乃自黎阳济河击魏。

官军出阴地关，游兵至于汾州。李克用遣薛志勤、李承嗣将骑三千营于洪洞，李存孝将兵五千营于赵城。镇国节度使韩建以壮士三百夜袭存孝营，存孝知之，设伏以待之。建兵不利，静难、凤翔之兵不战而走，禁军自溃。河东兵乘胜逐北，抵晋州西门，张浚出战，又败，官军死者近三千人。静难、凤翔、保大、定难之军先渡河西归，浚独有禁军及宣武军合万人，与韩建闭城拒守，自是不敢复出。存孝引兵攻綘州，十一月，刺史张行恭弃城走。存孝进攻晋州，三日，与其众谋曰：“张浚宰相，俘之无益。天子禁兵，不宜加害。”乃退五十里而军。浚、建自含口遁去。存孝取晋、綘二州，大掠慈、隰之境。

先是，克用遣韩归范归朝，附表讼冤，言：“臣父子三代，受恩四朝，破庞勋，翦黄巢，黜襄王，存易定，致陛下今日冠通天之冠，佩白玉之玺，未必非臣之力也。若以攻云州为臣罪，则拓跋思恭之取鄜、延，朱全忠之侵徐、郓，何独不讨。赏彼诛此，臣岂无辞。且朝廷当阽危之时，则誉臣为韩、彭、伊、吕。及既安之后，则骂臣为戎、羯、胡、夷。今天下握兵立功之臣，独不惧陛下他日之骂乎。况臣果有大罪，六师征之，自有典刑，何必幸臣之弱而后取之邪。今张浚既出师，则固难束手，已集藩、汉兵五十万，欲直抵蒲、潼，与浚格斗。若其不胜，甘从削夺。不然，方且轻骑叫阍，顿首丹陛，诉奸回于陛下之扆座，纳制敕于先帝之庙庭，然后自拘司败，恭俟𫓧质。”表至，浚已败，朝廷震恐。浚与韩建逾王屋至河阳，撤民屋为筏以济河，师徒失亡殆尽。

是役也，朝廷倚朱全忠及河朔三镇，及浚至晋州，全忠方连兵徐、郓，虽遣将攻泽州而身不至。行营乃求兵粮于镇、魏，镇、魏倚河东为捍蔽，皆不出兵。惟华、邠、凤翔、鄄、夏之兵会之，兵未交而孙揆被擒，幽、云俱败，杨复恭复从中沮之，故浚军望风自溃。

十二月辛丑，汴将丁会、葛从周击魏，渡河，取黎阳、临河，庞师古、霍存下淇门、卫县，朱全忠自以大军继之。

二年春正月，罗弘信军于内黄。丙辰，朱全忠击之，五战皆捷，至永定桥，斩首万馀级。弘信惧，遣使厚币请和。全忠命止焚掠，归其俘，还军河上。魏博自是服于汴。

庚申，制以太保、门下侍郎、同平章事孔纬为荆南节度使，中书侍郎、同平章事张浚为鄂岳观察使。以翰林学士承旨、兵部侍郎崔昭纬同平章事，御史中丞徐彦若为户部侍郎、同平章事。昭纬，慎由从子。彦若，商之子也。杨复恭使人劫孔纬于长乐坡，斩其旌节，资装俱尽，纬仅能自免。李克用复遣使上表曰：“张浚以陛下万代之业，邀自已一时之功，知臣与朱温深仇，私相连结。臣今身无官爵，名为罪人，不敢归陛下藩方，且欲于河中寄寓，进退行止，伏俟指麾。”诏再贬孔纬均州刺史，张浚连州刺史。赐克用诏，悉复其官爵，使归晋阳。二月，加李克用守中书令，复李罕之官爵，再贬张浚绣州司户。

三月，张浚至蓝田，逃奔华州依韩建，与孔纬密求救于朱全忠。全忠上表为纬、浚讼冤，朝廷不得已，并听自便。纬至商州而还，亦寓居华州。

夏四月，李克用大举击赫连铎，败其兵于河上，进围云州。秋七月，李克用急攻云州，赫连铎食尽，奔吐谷浑部，既而归于幽州。克用表大将石善友为大同防御使。

邢洺节度使李存孝劝李克用攻镇州，克用从之。八月，克用南巡泽潞，遂涉怀孟之境。

朱全忠遣其将丁会攻宿州，克其外城。冬十月壬午，宿州刺史张筠降于丁会。

李克用攻王镕，大破镇兵于龙尾冈，斩获万计，遂拔临城，攻元氏、柏乡，李匡威引幽州兵救之。克用大掠而还，军于邢州。

十一月，曹州都将郭铢杀刺史郭词，降于朱全忠。泰宁节度使朱瑾将万馀人攻单州。

乙丑，时溥将刘知俊帅众二千降于全忠。知俊，沛人徐之骁将也，溥军自是不振。全忠以知俊为左右开道指挥使。

十二月乙酉，汴将丁会、张归霸与朱瑾战金乡，大破之，杀获殆尽，瑾单骑走免。

景福元年春正月，王镕、李匡威合兵十馀万攻尧山，李克用遣其将李嗣勋击之，大破幽、镇兵，斩获三万。

二月戊寅，朱全忠出兵击朱瑄，遣其子友裕将兵前行，军于斗门。甲申，朱全忠至卫南，朱瑄将步骑万人袭斗门，朱友裕弃营走，瑄据其营。全忠不知，乙酉，引兵趣斗门，至者皆为郓人所杀。全忠退军瓠河，丁亥，瑄击全忠，大破之，全忠走。张归厚于后力战，全忠仅免，副使李璠等皆死。朱全忠奏贬河阳节度使赵克裕，以佑国节度使张全义兼河阳节度使。朱全忠连年攻时溥，徐、泗、濠三州民不得耕获，兖、郓、河东兵救之皆无功，复值水灾，人死者什六七。溥困甚，请和于全忠，全忠曰：“必移镇乃可。“溥许之。全忠乃奏请移溥他镇，仍命大臣镇徐州。诏以门下侍郎、同平章事刘崇望同平章事，充感化节度使，以溥为太子太师。溥恐全忠诈而杀之，据城不奉诏，崇望及华阴而还。

忠义节度使赵德𬤇薨，子匡凝代之。

三月，李克用、王处存合兵攻王镕，癸丑，拔天长镇。戊午，镕与战于新市，大破之，杀获二万馀人。辛酉，克用退屯栾城。诏和解河东及镇、定、幽四镇。

夏四月，李匡威出兵侵云、代，壬寅，李克用始引兵还。

秋八月，李克用北巡至天宁军，闻李匡威、赫连铎将兵八万寇云州，遣其将李君庆发兵于晋阳。克用潜入新城，伏兵于神堆，擒吐谷浑逻骑三百，匡威等大惊。丙申，君庆以大军至，克用迁入云州。丁酉，出击匡威等，大破之。己亥，匡威等烧营而遁，追至天成军，斩获不可胜计。

九月，时溥迫监军奏称将士留已，冬十月，复以溥为侍中、感化节度。朱全忠奏请追溥新命，诏谕解之。

初，邢、洺、磁州留后李存孝与李存信俱为李克用假子，不相睦。存信有宠于克用，存孝在邢州，欲立大功以胜之，乃建议取镇冀，存信从中沮之，不时听许。及王镕围尧山，存孝救之，不克。克用以存信为蕃、汉马步都指挥使，与存孝共击之。二人互相猜忌，逗遛不进。克用更遣李嗣勋等击破之。存信还，谮存孝无心击贼，疑与之有私约。存孝闻之，自以有功于克用，而信任顾不及存信，愤怨，且惧及祸，乃潜结王镕及朱全忠，上表以三州自归于朝廷，乞赐旌节及会诸道兵讨克用。诏以存孝为邢洺磁节度使，不许会兵。

十一月，时溥濠州刺史张璲、泗州刺史张谏以州附于朱全忠。

乙未，朱全忠遣其子友裕将兵十万攻濮州，拔之，执其刺史邵伦，遂令友裕移兵击时溥。二年春正月，时溥遣兵攻宿州，刺史郭言战死。

二月，李克用引兵围邢州，王镕遣牙将王藏海致书解之。克用怒，斩藏海，进兵击镕，败镕兵于平山。辛巳，攻天长镇，旬日不下。镕出兵三万救之，克用逆战于叱日岭下，大破之，斩首万馀级，馀众溃去。河东军无食，脯其尸而啖之。

时溥求救于朱瑾，朱全忠遣其将霍存将骑兵三千军曹州以备之。瑾将兵二万救徐州，存引兵赴之，与朱友裕合击徐、兖兵于石佛山下，大破之，瑾遁归兖州。辛卯，徐兵复出，存战死。

李克用进下井陉，李存孝将兵救王镕，遂入镇州，与镕计事。镕又乞师于朱全忠，全忠方与时溥相攻，不能救，但遗克用书，言：“邺下有十万精兵，抑而未进”。克用复书，言：“傥实屯军邺下，颙望降临。必欲真决雌雄，愿角逐于常山之尾”。甲午，李匡威引兵救镕，败河东兵于元氏，克用引还邢州。镕犒匡威于藁城，辇金帛二十万以酬之。

朱友裕围彭城，时溥数出兵，友裕闭壁不战。朱瑾宵遁，友裕不追，都虞候朱友恭以书谮友裕于全忠，全忠怒，驿书下都指挥使庞师古，使代之将，且按其事。书误达于友裕，友裕大惧，以二千骑逃入山中，潜诣砀山，匿于伯父全昱之所。全忠夫人张氏闻之，使友裕单骑诣汴州见全忠，泣涕拜伏于庭，全忠命左右捽抑，将斩之，夫人趋就抱之，泣曰：“汝舍兵众束身归罪，无异志明矣。”全忠悟而舍之，使权知许州。友恭，寿春人李彦威也，幼为全忠家僮，全忠养以为子。张夫人，砀山人，多智略，全忠敬惮之，虽军府事，时与之谋议。或将兵出，至中涂，夫人以为不可，遣一介召之，全忠立为之返。庞师古攻佛山寨，拔之，自是徐兵不敢出。

李匡威之救王镕也，将发幽州，家人会别，弟匡筹之妻美，匡威醉而淫之。三月，匡威自镇州还，至博野，匡筹据军府自称留后，以符追行营兵。匡威众溃归，但与亲近留深州，进退无所之，遣判官李抱真入奏，请归京师。京师屡更大乱，闻匡威来，坊市人恐，曰：“金头王来图社稷。”士民或窜匿山谷。王镕德其以已故致失地，迎归镇州，为筑第，父事之。

夏四月，汴军攻徐州，累月不克。通事官张涛以书白朱全忠，云：“进兵时日非良，故无功。”全忠以为然。敬翔曰：“今攻城累月，所费甚多，徐人已困，旦夕且下，使将士闻此言，则懈于攻取矣。”全忠乃焚其书。癸未，全忠自将如徐州。戊子，庞师古拔彭城，时溥举族登燕子楼自焚死。己丑，全忠入彭城，以宋州刺史张廷范知感化留后，奏乞朝廷除文臣为节度使。

李匡威在镇州，为王镕完城堑，缮甲兵，训士卒，视之如子。匡威以镕年少，且乐真定土风，潜谋夺之。李抱真自京师还，为之画策，阴以恩施悦其将士。王氏在镇久，镇人爱之，不徇匡威。匡威忌日，镕就第吊之，匡威素服衷甲，伏兵劫之。镕趋抱匡威曰：“镕为晋人所困，几亡矣，赖公以有今日。公欲得四州，此固镕之愿也。不若与公共归府，以位让公，则将士莫之拒矣。”匡威以为然，与镕骈马，陈兵入府。会大风，雷雨，屋瓦皆振。匡威入东偏门，镇之亲军闭之，有屠者墨君和自缺垣跃出，拳殴匡威甲士，挟镕于马上，负之登屋。镇人既得镕，攻匡威，杀之，并其族党。镕时年十七，体疏瘦，为君和所挟，颈痛头偏者累日。李匡筹奏镕杀其兄，请举兵复冤，诏不许。

幽州将刘仁恭将兵戍蔚州，过期未代，士卒思归。会李匡筹立，戍卒奉仁恭为帅，还攻幽州，至居庸关，为府兵所败。仁恭奔河东，李克用厚待之。

六月，李匡筹出兵攻王镕之乐寿、武强，以报杀匡威之耻。

秋七月，王镕遣兵救邢州。李克用败之于平山，壬申，进击镇州。镕惧，请以兵粮二十万助攻邢州，克用许之。克用治兵于栾城，合镕兵三万进屯任县，李存信屯琉璃陂。

八月，朱全忠命庞师古移兵攻兖州，与朱瑾战，屡破之。

九月，李存孝夜犯李存信营，虏奉诚军使孙考老。李克用自引兵攻邢州，掘堑筑垒环之。存孝时出兵突击堑垒，不能成。河东牙将袁奉韬密使人谓存孝曰：“大王惟俟堑成即归晋阳，尚书所惮者独大王耳，诸将非尚书敌也。大王若归，咫尺之堑安能沮尚书之锋锐邪。”存孝以为然，按兵不出。旬日堑垒成，飞走不能越，存孝由是遂穷。汴将邓季筠从克用攻邢州，轻骑逃归。朱全忠大喜，使将亲军。

十二月，汴将葛从周攻齐州刺史朱威，朱瑄、朱瑾引兵救之。干宁元年春正月，以李匡筹为卢龙节度使。

二月，朱全忠自将击朱瑄，军于鱼山，瑄与朱瑾合兵攻之，兖、郓兵大败，死者万馀人。

三月，邢州城中食尽，甲申，李存孝登城谓李克用曰：“儿蒙王恩得富贵，苟非困于谗慝，安肯舍父子而从仇雠乎。愿一见王，死不恨。”克用使刘夫人视。之夫人引存孝出见克用，存孝泥首谢罪曰：“儿粗立微劳，存信逼儿，失图至此。”克用叱之曰：“汝遗朱全忠、王镕书，毁我万端，亦存信教汝乎。”囚之，归于晋阳，车裂于牙门。存孝骁勇，克用军中皆莫及。常将骑兵为先锋，所向无敌，身被重铠，腰弓髀槊，独舞铁檛陷阵，万人辟易。每以二马自随，马稍乏，就陈中易之，出入如飞。克用惜其才，意临刑，诸将必为之请，因而释之。既而诸将疾其能，竟无一人言者。既死，克用为之不视事者旬日，私恨诸将，而于李存信竟无所谴。又有薛阿檀者，其勇与存孝相侔，诸将疾之，常不得志，密与存孝通。存孝诛，恐事泄，遂自杀。自是克用兵势浸弱，而朱全忠独盛矣。克用表马师素为邢洺节度使。

夏五月，朱瑄、朱瑾求救于河东，李克用遣骑将安福顺及弟福庆、福迁督精骑五百假道于魏，渡河应之。六月，李克用大破吐谷浑，杀赫连铎，擒白义诚。

秋八月，昭义节度使康君立诣晋阳谒李克用，克用会诸将饮博，酒酣，克用语及李存孝，流涕不已。君立素与李存信善，一言忤旨，克用拔剑斫之，囚于马步司。九月庚申朔，出之，君立已死。克用表云州刺史薛志诚为昭义留后。

冬十月，刘仁恭数因盖寓献策于李克用，愿得兵万人取幽州。克用方攻邢州，分兵数千，欲纳仁恭于幽州，不克。李匡筹益骄，数侵河东之境。克用怒，十一月，大举兵攻匡筹，拔武州，进围新州。

十二月，李匡筹遣大将将步骑数万救新州，李克用选精兵逆战于段庄，大破之，斩首万馀级，生擒将校三百人，以练纟斥之，徇于城下。是夕，新州降。辛亥，进攻妫州。壬子，匡筹复发兵出居庸关，克用使精骑当其前以疲之，遣步将李存审自他道出其背，夹击之，幽州兵大败，杀获万计。甲寅，李匡筹挈其族奔沧州，义昌节度使卢彦威利其辎重、妓妾，遣兵攻之于景城，杀之，尽俘其众。存审本姓符，宛丘人，克用养以为子。丙辰，克用进军幽州，其大将请降。匡筹素暗懦，初据军府，兄匡威闻之，谓诸将曰：“兄失弟得，不出吾家，亦复何恨。但惜匡筹才短，不能保守，得及二年，幸矣。”

二年春正月，幽州军民数万，以麾盖歌鼓迎李克用入府舍。克用命李存审、刘仁恭将兵略定巡属。

癸未，朱全忠遣其将朱友恭围兖州，朱瑄自郓以兵、粮救之，友恭设伏，败之于高梧，尽夺其饷，擒河东将安福顺、安福庆。

二月，李克用表刘仁恭为卢龙留后，留兵戍之。壬子，还晋阳。妫州人高思继兄弟有武干，为燕人所服，克用皆以为都将，分掌幽州兵。部下士卒皆山北之豪也，仁恭惮之。久之，河东兵戍幽州者暴横，思继兄弟以法裁之，所诛杀甚多。克用怒，以让仁恭，仁恭诉称高氏兄弟所为，克用俱杀之。仁恭欲收燕人心，复引其诸子置帐下，厚抚之。

三月，加王镕兼侍中。

夏六月辛卯，以前均州刺史孔纬绣、州司户张浚并为太子宾客。壬辰，以纬为吏部尚书，复其阶爵。癸巳，以张浚为兵部尚书、诸道租庸使。九月，朱全忠自将击朱瑄，战于梁山，瑄败，走还郓。

冬十月，朱全忠遣都将葛从周击兖州，自以大军继之，癸卯，围兖州。义武节度使王处存薨，军中推其子节度副使郜为留后。十一月，齐州刺史朱琼举州降于朱全忠。琼，瑾之从父兄也。

朱瑄遣其将贺环、柳存及河东将何怀宝将兵万馀人袭曹州，以解兖州之围。环，濮阳人也。丁卯，全忠自中都引兵夜追之，比明，至巨野南，及之，屠杀殆尽，生擒环、存、怀宝，俘士卒三千馀人。是日晡后，大风，沙尘晦冥，全忠曰：“此杀人未足耳。”下令所得之俘尽杀之。庚午，缚环等徇于兖州城下，谓朱瑾曰：“卿兄已败，何不早降。”朱瑾伪遣使请降于朱全忠，全忠自就延寿门下与瑾语。瑾曰：“欲送符印，愿使兄琼来领之。”辛巳，全忠使琼往，瑾立马桥上，伏骁果董怀进于桥下，琼至，怀进突出，擒之以入，须臾，掷首城外。全忠乃引兵还，以琼弟玭为齐州防御使，杀柳存、何怀宝，闻贺环名，释而用之。

朱全忠之去兖州也，留葛从周将兵守之，朱瑾闭城不复出。从周将还，乃扬言：“天平、河东救兵至，引兵西北邀之”，夜半潜归故寨。瑾以从周精兵悉出，果出兵攻寨。从周突出奋击，杀千馀人，擒其都将孙汉筠而还。

朱瑄、朱瑾屡为朱全忠所攻，民失耕稼，财力俱弊，告急于河东。李克用遣其大将史俨、李承嗣将数千骑，假道于魏以救之。

三年春闰正月，李克用遣蕃、汉都指挥使李存信将万骑假道于魏以救兖、郓，军于莘县。朱全忠使人谓罗弘信曰：“克用志吞河朔，师还之日，贵道可忧。”存信戢众不严，侵暴魏人。弘信怒，发兵三万夜袭之。存信军溃，退保洺州，丧士卒什二三，委弃资粮、兵械万数。史俨、李承嗣之军隔绝，不得还。弘信自是与河东绝，专志于汴。全忠方图兖、郓，畏弘信议其后，弘信每有赠遗，全忠必对使者北向拜授之，曰：“六兄于予，倍年以长，固非诸邻之比。”弘信信之，全忠以是得专意东方。

二月，朱全忠荐兵部尚书张浚，上欲复相之。李克用表请发兵击全忠，且言：“浚朝为相，臣则夕至阙廷。”京师震惧，上下诏和解之。

三月，朱全忠遣庞师古将兵伐郓州败，郓兵于马颊，遂抵其城下。夏四月，李克用击罗弘信，攻洹水，杀魏兵万馀，进攻魏州。

五月，李克用攻魏博，侵掠遍六州。朱全忠召葛从周于郓州，使将兵营洹水以救魏博，留庞师古攻郓州。六月，克用引兵击从周，汴人多凿坎于陈前，战方酣，克用之子铁林指挥使落落马遇坎而踬，汴人生擒之。克用自往救之，马亦踬，几为汴人所获。克用顾射汴将一人，毙之，乃得免。克用请修好以赎落落，全忠不许，以与罗弘信，使杀之。克用引军还。

葛从周自洹水引兵济河，屯于杨刘，复击郓，及兖、郓、河东之兵战于故乐亭，破之。兖、郓属城皆为汴人所据，屡求救于李克用，克用发兵赴之，为罗弘信所拒，不得前，兖、郓由是不振。

秋九月，河东将李存信攻临清，败汴将葛从周于宗城北，乘胜至魏州北门。冬十月，李克用自将攻魏州，败魏兵于白龙潭，追至观音门。朱全忠复遣葛从周救之，屯于洹水，全忠以大军继之，克用乃还。十一月，朱全忠还大梁，复遣葛从周东会庞师古攻郓州。

四年春正月，庞师古、葛从周并兵攻郓州，朱瑄兵少食尽，不复出战，但引水为深壕以自固。辛卯，师古等营于水西南，命为浮梁。辛巳，潜决壕水。丙申，浮梁成，师古夜以中军先济。瑄闻之，弃城奔中都，葛从周逐之，野人执瑄及妻子以献。朱全忠入郓州，以庞师古为天平留后。

朱瑾留大将康怀贞守兖州，与河东将史俨、李承嗣掠徐州之境以给军食。全忠闻之，遣葛从周将兵袭兖州。怀贞闻郓州已失守，汴兵奄至，遂降。二月戊申，从周入兖州，获瑾妻子。朱瑾还，无所归，帅其众趋沂州，刺史尹处宾不纳，走保海州，为汴兵所逼，与史俨、李承嗣拥州民渡淮，奔杨行密。行密逆之于高邮，表瑾留武宁节度使。全忠纳瑾之妻，引兵还，张夫人逆于封丘，全忠以得瑾妻告之。夫人请见之，瑾妻拜，夫人答拜，且泣曰：“兖、郓与司空同姓，约为兄弟，以小故恨望，起兵相攻，使吾姒辱于此。他日汴州失守，吾亦如吾姒之今日乎。”全忠乃送瑾妻于佛寺为尼。斩朱瑄于汴桥。于是郓、齐、曹、棣、兖、沂、密、徐、宿、陈、许、郑、滑、濮皆入于全忠。惟王师范保淄青一道，亦服于全忠。李存信在魏州，闻兖、郓皆陷，引兵还。

淮南旧善水战，不知骑射，及得河东、兖、郓兵，军声大振。史俨、李承嗣皆河东骁将，李克用深惜之，遣使间道诣杨行密请之。行密许之，亦遣使诣克用修好。

初，李克用取幽州，表刘仁恭为节度使，留戍兵及腹心将十人典其机要，租赋供军之外，悉输晋阳。及上幸华州，克用征兵于仁恭，又遗成德节度使王镕、义武节度使王郜书，欲与之共定关中，奉天子还长安。仁恭辞以契丹入寇，须兵捍御，俟敌退然后承命。克用屡趣之，使者相继，数月，兵不出。克用移书责之，仁恭抵书于地慢骂，囚其使者，欲杀河东戍将，戍将遁逃获免。克用大怒，八月，自将击仁恭。

秋九月丁丑，李克用至安塞军，辛巳，攻之。幽州将单可及引骑兵至，克用方饮酒，前锋白“贼至矣。”克用醉，曰：“仁恭何在。”对曰：“但见可及辈。”克用瞋目曰：“可及辈何足为敌。”亟命击之。是日大雾，不辨人物，幽州将杨师侃伏兵于木瓜涧，河东兵大败，失亡太半。会大风雨震电，幽州兵解去。克用醒而后知败，责大将李存信等曰：“吾以醉废事，汝曹何不力争。”

冬十月，刘仁恭奏称“李克用无故称兵见讨，本道大破其党于木瓜涧，请自为统帅以讨克用。”诏不许。又遗朱全忠书，全忠奏加仁恭同平章事，朝廷从之。仁恭又遣使谢克用，陈去就不自安之意。克用复书略曰：“今公仗钺控兵，理民立法，擢士则欲其报德，选将则望彼酬恩。已尚不然，人何足信。仆料猜防出于骨肉，嫌忌生于屏帷，持干将而不敢授人，捧盟盘而何词着誓。”

光化元年春三月，义昌节度使卢彦威性残虐，又不礼于邻道。与卢龙节度使刘仁恭争盐利，仁恭遣其子守文将兵袭沧州，彦威弃城挈家奔魏州，罗弘信不纳，乃奔汴州。仁恭遂取沧、景、德三州，以守文为义昌留后。仁恭兵势益盛，自谓得天助，有并吞河朔之志。为守文请旌节，朝廷未许。会中使至范阳，仁恭语之曰：“旌节吾自有之，但欲得长安本色耳，何为累章见拒。为吾言之。”其悖慢如此。

朱全忠与刘仁恭修好，会魏博兵击李克用。夏四月丁未，全忠至巨鹿城下，败河东兵万馀人，逐北至青山口。

丁卯，朱全忠遣葛从周分兵攻洺州，戊辰，拔之，斩刺史邢善益。

五月，葛从周攻邢州，刺史马师素弃城走。辛未，磁州刺史袁奉滔自刭。全忠以从周为昭义留后，守邢、洺、磁三州而还。

秋八月，上欲藩镇相与辑睦，以太子宾客张有孚为河东、汴州宣慰使，赐李克用、朱全忠诏，又令宰相与之书，使之和解。克用欲奉诏，而耻于先自屈，乃致书王镕，使通于全忠，全忠不从。

九月，魏博节度使罗弘信薨，军中推其子节度副使绍威知留后。

冬十月，李克用遣其将李嗣昭、周德威将步骑三万出青山，将复山东三州。壬寅，进攻邢州。葛从周出战，大破之。嗣昭等引兵退入青山，从周追之，将扼其归路，步兵自溃，嗣昭不能制。会横冲都将李嗣源以所部兵至，谓嗣昭曰：“吾辈亦去，则势不可支矣，我试为公击之。”嗣昭曰：“善。我请从公后。”嗣源乃解鞍厉镞，临高布陈，左右指画，邢人莫之测。嗣源直前奋击，嗣昭继之，从周乃退。德威，马邑人也。

以罗绍威知魏博留后。十一月，以魏博留后罗绍威为节度使。

十二月，昭义节度使薛志勤薨，旬日无帅，李罕之擅引泽州兵夜入潞州，据之。以状白克用曰：“薛铁山死，州民无主，虑不逞者为变，故罕之专命镇抚，取王裁旨。”克用怒，遣人让之。罕之遂遣其子颢请降于朱全忠，克用遣李嗣昭将兵讨之。

二年春正月，朱全忠表李罕之为昭义节度使。

刘仁恭发幽、沧等十二州兵十万，欲兼河朔，攻贝州，拔之，城中万馀户尽屠之，投尸清水。由是诸城各坚守不下。仁恭进攻魏州，营于城北。魏博节度使罗绍威求救于朱全忠。三月，朱全忠遣其将李思安、张存敬将兵救魏博，屯于内黄。癸卯，全忠以中军军于滑州。刘仁恭谓其子守文曰：“汝勇十倍于思安，当先虏鼠辈，后擒绍威耳。”乃遣守文及其妹婿单可及将精兵五万，击思安于内黄。丁未，思安使其将袁象先伏兵于清水之右，思安逆战于繁阳阳，不胜而却。守文逐之，及内黄之北，思安勒兵还战，伏兵发，夹击之，幽州兵大败，斩可及，杀获三万人，守文仅以身免。可及，幽州骁将，号“单无敌”，燕军失之丧气。思安，陈留人也。

时葛从周自邢州将精骑八百已入魏州。戊申，仁恭攻上水关、馆陶门，从周与宣义牙将贺德伦出战，顾门者曰：“前有大敌，不可返顾。”命阖其扉。从周等殊死战，仁恭复大败，擒其将薛突厥、王郐郎。明日，汴、魏乘胜合兵击仁恭，破其八寨，仁恭父子烧营而遁。汴、魏之人长驱追之，至临清，拥其众入永济渠，杀溺不可胜纪。镇人亦出兵邀击于东境，自魏至沧，五百里间僵尸相枕。仁恭自是不振，而全忠益横矣。德伦，河西胡人也。

刘仁恭之攻魏州也，罗绍威遣使修好于河东，且求救。壬午，李克用遣李嗣昭将兵救之。会仁恭已为汴兵所败，绍威复与河东绝，嗣昭引还。

葛从周乘破幽州之势，自土门攻河东，拔承天军。别将氏叔琮自马岭入，拔辽州乐平，进军榆次。李克用遣内牙军副周德威击之。叔琮有骁将陈章，号“陈夜叉”，为前锋，请于叔琮曰：“河东所恃者周杨五，请擒之，求一州为赏。”克用闻之，以戒德威，德威曰：“彼大言耳。”战于洞涡，德威微服往挑战，谓其属曰：“汝见陈夜义即走。”章果逐之，德威奋铁挝击之，坠马，生擒以献。因击叔琮，大破之，斩首三千级。叔琮弃营走，德威追之，出石会关，又斩千馀级。从周亦引还。

丁巳，朱全忠遣河阳节度使丁会攻泽州，下之。

夏五月，李克用遣蕃、汉马步都指挥使李君庆将兵攻李罕之，己亥，围潞州。朱全忠出屯河阳，辛丑，遣其将张存敬救之，壬寅，又遣丁会将兵继之。大破河东兵，君庆解围去。克用诛君庆及其裨将伊审、李弘袭，以李嗣昭为蕃、汉马步都指挥使，代之攻潞州。

六月乙丑，李罕之疾亟。丁卯，全忠表罕之为河阳节度使，以丁会为昭义节度使。未几，又以其将张归霸守邢州，遣葛从周代会守潞州。丁丑，李罕之薨于怀州。

秋七月，朱全忠召葛从周于潞州，使贺德伦守之。八月丙寅，李嗣昭引兵至潞州城下，分兵攻泽州。己巳，汴将刘玘弃泽州走，河东兵进拔天井关，以李存璋为泽州刺史。贺德伦守城不出，李嗣昭日以铁骑环其城，捕刍牧者，附城三十里禾黍皆刈之。乙酉，德伦等弃城宵遁，趣壶关，河东将李存审伏兵邀击之，杀获甚众。葛从周以援兵至，闻德伦等已败，乃还。

三年夏四月，朱全忠遣葛从周帅兖、郓、滑、魏四镇兵十万击刘仁恭。五月，仁恭遣使卑辞厚礼求救于河东，李克用遣周德威将五千骑出黄泽攻邢、洺以救之。

六月，刘仁恭将幽州兵五万救沧州，营于干宁军，葛从周将精兵逆战于老鸦堤，大破仁恭，斩首三万级，仁恭走保瓦桥。秋七月，李克用复遣都指挥使李嗣昭将兵五万攻邢、洺以救仁恭，败汴军于内丘。王镕遣使和解幽、汴，会久雨，朱全忠召从周还。

八月，李嗣昭又败汴军于沙门河，攻洺州。乙丑，朱全忠引兵救之，未至，嗣昭拔洺州，擒刺史朱绍宗。全忠命葛从周将兵击嗣昭。

九月，葛从周自邺县渡漳水，营于黄龙镇。朱全忠自将中军三万，涉洺水置营。李嗣昭弃城走，从周设伏于青山口，邀击，大破之。

朱全忠以王镕与李克用交通，移兵伐之，下临城，逾滹沱，攻镇州南门，焚其关城。全忠自至元氏，镕惧，遣判官周式诣全忠请和。全忠盛怒，谓式曰：“仆屡以书谕王公，竟不之听。今兵已至此，期于无舍。”式曰：“镇州密迩太原，困于侵暴，四邻各自保，莫相救恤，王公与之连和，乃为百姓故也。今明公果能为人除害，则天下谁不听命。岂惟镇州。明公为唐桓、文，当崇礼义以成霸业，若但穷威武，则镇州虽小，城坚食足，明公虽有十万之众，未易攻也。况王氏秉旄五代，时推忠孝，人人欲为之死，庸可冀乎。”全忠笑揽式袂，延之帐中曰：“与公戏耳。”乃遣客将开封刘捍入见镕，镕以其子节度副使昭祚及大将子弟为质，以文缯二十万犒军。全忠引还，以女妻昭祚。

成德判官张泽言于王镕曰：“河东，勍敌也，今虽有朱氏之援，譬如火发于家，安能俟远水乎。彼幽、沧、易定犹附河东，不若说朱公乘胜兼服之，使河北诸镇合而为一，则可以制河东矣。”镕复遣周式往说全忠。全忠喜，遣张存敬会魏博兵击刘仁恭。甲寅，拔瀛州。冬十月丙辰，拔景州，执刺史刘仁霸。辛酉，拔莫州。

张存敬攻刘仁恭，下二十城，将自瓦桥趣幽州，道泞不能进，乃引兵西攻易定。辛巳，拔祁州，杀刺史杨约。

张存敬攻定州，义武节度使王郜遣后院都知兵马使王处直将兵数万拒之。处直请依城为栅，俟其师老而击之。孔目官梁汶曰：“昔幽、镇合兵三十万攻我，于时我军不满五千，一战败之。今存敬兵不过三万，我军十倍于昔，奈何示怯，欲依城自固乎。”郜乃遣处直逆战于沙河，易定兵大败，死者过半，馀众拥处直奔还。甲申，王郜弃城奔晋阳，军中推处直为留后。存敬进围定州，丙申，朱全忠至城下，处直登城呼曰：“本道事朝廷尽忠，于公未尝相犯，何为见攻。”全忠曰：“何故附河东。”对曰：“吾兄与晋王同时立勋，封疆密迩，且昏姻也，修好往来，乃常理耳。请从兹改图。”全忠许之，乃归罪于梁汶而族之，以谢全忠，以缯帛十万犒师。全忠乃还，仍为处直表求节钺。处直，处存之母弟也。

刘仁恭遣其子守光将兵救定州，军于易水之上。全忠遣张存敬袭之，杀六万馀人。由是河北诸镇皆服于全忠。

先是，王郜告急于河东，李克用遣李嗣昭将步骑三万下太行，攻怀州，拔之，进攻河阳。河阳留后侯言不意其至，狼狈失据，嗣昭坏其羊马城。会佑国军将阎宝引兵救之，力战于壕外，河东兵乃退。宝，郓州人也。

天覆元年春正月，朱全忠既服河北，欲先取河中以制河东，己亥，召诸将谓曰：“王珂驽材，恃太原自骄汰。吾今断长蛇之腰，诸君为我以一绳缚之。”庚子，遣张存敬将兵三万自汜水渡河出含山路以袭之，全忠以中军继其后。戊申，存敬至綘州。晋、綘不意其至，皆无守备，庚戌，綘州刺史陶建钊降之。壬子，晋州刺史张汉瑜降之。全忠遣其将侯言守晋州，何𬘡守绛州，屯兵二万，以扼河东援兵之路。朝廷恐全忠西入关，急赐诏和解之，全忠不从。

珂遣间使告急于李克用，道路相继。克用以汴人先据晋、綘，兵不得进。珂妻遗克用书曰：“儿旦暮为俘虏，大人何忍不救。”克用报曰：“今贼兵塞晋、綘，众寡不敌，进则与汝两亡，不若与王郎举族归朝。”珂又遗李茂贞书，言：“天子新返正，诏藩镇无得相攻，同奖王室。今朱公不顾诏命，首兴兵相加，其心可见。河中若亡，则同华、邠、岐俱不自保。天子神器拱手授人，其势必然矣。公宜亟帅关中诸镇兵，固守潼关，赴救河中。仆自知不武，愿于公西偏授一小镇，此地请公有之。关中安危，国祚修短，系公此举，愿审思之。”茂贞素无远图，不报。

二月甲寅朔，河东将李嗣昭攻泽州，拔之。

乙卯，张存敬引兵发晋州，己未，至河中，遂围之。王珂势穷，将奔京师，而人心离贰，会浮梁坏，流澌塞河，舟行甚难，珂挈其族数百人欲夜登舟，亲谕守城者，皆不应。牙将刘训曰：“今人情扰扰，若夜出涉河，必争舟纷乱，一夫作难，事不可知。不若且送款存敬，徐图向背。”珂从之。壬戌，珂植白幡于城隅，遣使以牌印请降于存敬。存敬请开城，珂曰：“吾于朱公有家世事分，请公退舍，俟朱公至，吾自以城授之。”存敬从之，且使走白全忠。

乙丑，全忠至洛阳，闻之喜，驰往赴之。戊辰，至虞乡，先哭于重荣之墓，尽哀，河中人皆悦。珂欲面缚牵羊出迎，全忠遽使止之曰：“太师舅之恩何可忘，若郎君如此，使仆异日何以见舅于九泉。”乃以常礼出迎，握手歔欷，联辔入城。全忠表张存敬为护国军留后。王珂举族迁于大梁，其后全忠遣珂入朝，遣人杀之于华州。全忠闻张夫人疾亟，遽自河中东归。李克用遣使以重币请修好于全忠，全忠虽遣使报之，而忿其书辞蹇傲，决欲攻之。

加幽州节度使刘仁恭、魏博节度使罗绍威并兼侍中。

三月癸未朔，朱全忠至大梁。癸卯，遣宿州刺史氏叔琮等将兵五万攻李克用，入自太行，魏博都将张文恭入自磁州新口，葛从周以兖、郓兵会成德兵入自土门，洺州刺史张归厚入自马岭，义武节度使王处直入自飞狐，权知晋州侯言以慈、隰、晋、綘兵入自阴地。叔琮入天井关，进军昂车。辛亥，沁州刺史蔡训以城降，河东都将盖璋诣侯言降，即令权知沁州。壬子，叔琮拔泽州，刺史李存璋弃城走。叔琮进攻潞州，昭义节度使孟迁降之。河东屯将李审建、王周将步军一万、骑二千诣叔琮降，叔琮进趣晋阳。夏四月乙卯，叔琮出石会关，营于洞涡驿。张归厚引兵至辽州，丁巳，辽州刺史张鄂降。别将白奉国会成德兵自井陉入，己未，拔承天军，与叔琮烽火相应。

氏叔琮等引兵抵晋阳城下，数挑战，城中大恐。李克用登城备御，不遑饮食。时大雨积旬，城多颓坏，随加完补。河东将李嗣昭、李嗣源凿暗门，夜出攻汴垒，屡有杀获。李存进败汴军于洞涡。时汴军既众，刍粮不给，久雨，士卒疟利，全忠乃召兵还。五月，叔琮等自石会关归，诸道军亦退。河东将周德威、李嗣昭以精骑五千蹑之，杀获甚众。先是，汾州刺史李瑭举州附于汴军，克用遣其将李存审攻之，三日而拔，执瑭斩之。氏叔琮过上党，孟迁挈族随之南徙。朱全忠遣丁会代守潞州。

六月，李克用遣其将李嗣昭、周德威将兵出阴地关攻隰州，刺史唐礼降之。进攻慈州，刺史张环降之。

二年春正月，河东将李嗣昭、周德威攻慈、隰。朱全忠闻有河东兵，二月戊寅朔，旋军河中。李嗣昭等攻慈、隰，下之，进逼晋、綘。己丑，全忠遣兄子友宁将兵会晋州刺史氏叔琮击之。李嗣昭等袭取綘州，汴将康怀英复取之。嗣昭等屯蒲县，乙未，汴军十万营于蒲南，叔琮夜帅众断其归路而攻其垒，破之，杀获万馀人。己亥，全忠自河中赴之，乙巳，至晋州。

三月戊午，氏叔琮、朱友宁进攻李嗣昭、周德威营。时汴军横陈十里，而河东军不过数万，深入敌境，众心忷惧。德威出战而败，密令嗣昭以后军先去，德威寻引骑兵亦退。叔琮、友宁长驱乘之，河东军惊溃，擒克用子廷鸾，兵仗辎重委弃殆尽。朱全忠令叔琮、友宁乘胜遂攻河东。

李克用闻嗣昭等败，遣李存信以亲兵逆之，至清源，遇汴军，存信走还晋阳。汴军取慈、隰、汾三州。辛酉，汴军围晋阳，营于晋祠，攻其西门。周德威、李嗣昭收馀众依西山得还。城中兵未集，叔琮攻城甚急，每行围，褒衣博带，以示闲暇。

克用昼夜乘城，不得寝食。召诸将议走保云州，李嗣昭、李嗣源、周德威曰：“儿辈在此，必能固守。王勿为此谋摇人心。”李存信曰：“关东、河北皆受制于朱温，我兵寡地蹙，守此孤城，彼筑垒穿堑环之，以积久制我，我飞走无路，坐待困毙耳。今事势已急，不若且入北虏，徐图进取。”嗣昭力争之，克用不能决。刘夫人言于克用曰：“存信北川牧羊儿耳，安知远虑。王常笑王行瑜轻去其城，死于人手，今日反效之耶。且王昔居达靼，几不自免，赖朝廷多事，乃得复归。今一足出城，则祸变不测，塞外可得至耶。”克用乃止。居数日，溃兵复集，军府浸安。克用弟克宁为忻州刺史，闻汴寇至，中涂复还晋阳，曰：“此城吾死所也，去将何之。”众心乃定。

壬戌，朱全忠还河中，遣朱友宁将兵西击李茂贞军于兴平、武功之间。李嗣昭、李嗣源数将敢死士夜入氏叔琮营，斩首捕虏，汴军惊扰，备御不暇。会大疫，丁卯，叔琮引兵还。嗣昭与周德威将兵追之，及石会关，叔琮留数马及旌旗于高岗之颠。嗣昭等以为有伏兵，乃引去，复取慈、隰、汾三州。自是，克用不敢与全忠争者累年。

克用以使引咨幕府曰：“不贮军食，何以聚众。不置兵甲，何以克敌。不修城池，何以捍御。利害之间，请垂议度。”掌书记李袭吉献议，略曰：“国富不在仓储，兵强不由众寡，人归有德，神固害盈。聚敛宁有盗臣，苛政如有猛虎，所以鹿台将散，周武以兴。齐库既焚，晏婴入贺。”又曰：“伏以变法不若养人，改作宁如旧贯。韩建蓄财无数，首事朱温。王珂变法如麻，一朝降贼。中山城非不峻，蔡上兵非不多，前事甚明，可以为戒。且霸国无贫主，强将无弱兵。伏愿大王崇德爱人，去奢省役，设险固境，训兵务农。定乱者选武臣，制理者选文吏，钱谷有司，刑法有律。诛赏由我，则下无威福之弊。迎密多正，则人无谮谤之忧。顺天时而绝欺诬，敬鬼神而禁淫祀，则不求富而国富，不求安而自安。外破元凶，内康疲俗，名高五霸，道冠八元。至于率闾阎，定间架，增麹蘖，检田畴，开国建邦，恐未为切。”

克用亲军皆沙陀杂虏，喜侵暴良民，河东甚苦之。其子存勖以为言，克用曰：“此辈从吾攻战数十年，比者帑藏空虚，诸军卖马以自给。今四方诸侯皆重赏以募士，我若急之，则彼皆散去矣，吾安与同保此乎。俟天下稍平，当更清治之耳。”存勖幼警敏，有勇略。克用为朱全忠所困，封疆日蹙，忧形于色。存勖进言曰：“物不极则不返，恶不极则不亡。朱氏恃其诈力，穷凶极暴，吞灭四邻，人怨神怒。今又攻逼乘舆，窥觎神器，此其极也，殆将毙矣。吾家代袭忠贞，势穷力屈，无所愧心。大人当遵养时晦，以待其衰，奈何轻为沮丧，使群下失望乎。”克用悦，即命酒奏乐而罢。

唐昭宗天覆三年春正月，平卢节度使王师范，颇好学，以忠义自许，为治有声迹。朱全忠围凤翔，韩全诲以诏书征藩镇兵入援乘舆，师范见之，泣下沾衿，曰：“吾属为帝室藩屏，岂得坐视天子困辱如此，各拥强兵，但自卫乎。”会张浚自长水亦遗之书，劝举义兵。师范曰：“张公言正合吾意，夫复何疑。虽力不足，当死生以之。”

时关东兵多从全忠在凤翔，师范分遣诸将诈为贡献及商贩，包束兵仗，载以小车，入汴、徐、兖、郓、齐、沂、河南、孟、滑、河中、陕、虢、华等州，期以同日俱发，讨全忠。适诸州者多事泄被擒，独行军司马刘𬩽取兖州。时泰宁节度使葛从周悉将其兵屯邢州，𬩽先遣人为贩油者入城，诇其虚实及兵所从入。丙午，𬩽将精兵五百夜自水窦入，比明，军城悉定，市人皆不知。𬩽据府舍，拜从周母，每旦省谒。待其妻子，甚有恩礼。子弟职掌，供亿如故。

是日，青州牙将张居厚帅壮士二百将小车至华州东城，知州事娄敬思疑其有异，剖视之。其徒大呼，杀敬思，攻西城。崔胤在华州，帅众拒之，不克，走至商州，追获之。

全忠留节度判官裴迪守大梁，师范遣走卒赍书至大梁，迪问以东方事，走卒色动。迪察其有变，屏人问之，走卒具以实告。迪不暇白全忠，亟请马步都指挥使朱友宁将兵万馀人东巡兖、郓。友宁召葛从周于邢州，共攻师范。全忠闻变，亦分兵先归，使友宁并将之。

王师范遣使以起兵告李克用，克用贻书褒赏之。河东监军张承业亦劝克用发兵救凤翔。克用攻晋州，闻车驾东归，乃罢。

三月戊午，朱全忠至大梁。王师范弟师鲁围齐州，朱友宁引兵击走之。师范遣兵益刘𬩽军，友宁击取之。由是兖州援绝，葛从周引兵围之。友宁进攻青州，戊辰，全忠引四镇及魏博兵十万继之。

夏四月，王师范求救于淮南。乙未，杨行密遣其将王茂章以步骑七千救之，又遣别将将兵数万攻宿州。全忠遣其将康怀英救宿州，淮南兵遁去。

五月，朱友宁攻博昌，月馀不拔。朱全忠怒，遣客将刘捍往督之。捍至，友宁驱民丁十馀万，负木石，牵牛驴，诣城南筑土山，既至，并人畜、木石排而筑之，冤号声闻数十里，俄而城陷，尽屠之。进拔临淄，抵青州城下，遣别将攻登、莱。

淮南将王茂章会王师范弟莱州刺史师诲攻密州，拔之，斩其刺史刘康乂，以淮海都游奕使张训为刺史。

六月乙亥，汴兵拔登州。师范帅登、莱兵拒朱友宁于石楼，为两栅。丙子夜，友宁击登州栅，栅中告急，师范趣茂章出战，茂章按兵不动。友宁破登州栅，进攻莱州栅。比明，茂章度其兵已疲，乃与师范合兵出战，大破之。友宁旁自峻阜驰骑赴敌，马仆，青州将张土枭斩之，传首淮南。两镇兵遂北至米河，俘斩万计，魏博之兵殆尽。

全忠闻友宁死，自将兵二十万，昼夜兼行赴之。秋七月壬子，至临朐，命诸将攻青州。王师范出战，汴兵大破之。王茂章闭垒示怯，伺汴兵稍懈，毁栅而出，驱驰疾战，战酣退坐，召诸将饮酒，已而复战。全忠登高望见之，问降者，知为茂章，叹曰：“使吾得此人为将，天下不足平也。”至晡，汴兵乃退。茂章度众寡不敌，是夕，引军还。全忠遣曹州刺史杨师厚，追之及于辅唐。茂章命先锋指挥使李虔裕将五百骑为殿，虔裕殊死战，师厚擒而杀之。师厚，颍州人也。

张训闻茂章去，谓诸将曰：“汴人将至，何以御之。”诸将请焚城大掠而归。训曰：“不可。”封府库，植旗帜于城上，遣羸弱居前，自以精兵殿其后而去。全忠遣左踏白指挥使王檀攻密州，既至，望旗帜，数日乃敢入城，见府库城邑皆完，遂不复追。训全军而还。全忠以檀为密州刺史。

八月戊辰朔，朱全忠留齐州刺史杨师厚攻青州，身归大梁。

杨师厚屯临朐，声言将之密州，留辎重于临朐。九月癸卯，王师范出兵攻临朐，师厚伏兵奋击，大破之，杀万馀人，获师范弟师克。明日，莱州兵五千救青州，师厚邀击之，杀获殆尽，遂徙寨抵其城下。

戊午，王师范遣副使李嗣业及弟师悦请降于杨师厚，曰：“师范非敢背德，韩全诲、李茂贞以朱书御札使之举兵，师范不敢违。”仍请以其弟师鲁为质。时朱全忠闻李茂贞、杨崇本将起兵逼京畿，恐其复劫天子西去，欲迎车驾都洛阳，乃受师范降，选诸将使守登、莱、淄、棣等州，即以师范权淄青留后。师范仍言先遣行军司马刘𬩽将兵五千据兖州，非其自专，愿释其罪。亦遣使语𬩽。

葛从周攻兖州，刘𬩽使从周母乘板舆登城，谓从周曰：“刘将军事我不异于汝，新妇辈皆安居。人各为其主，汝可察之。”从周歔欷而退，攻城为之缓。𬩽悉简妇人及民之老疾不足当敌者出之，独与少壮者同辛苦，分衣食，坚守以捍敌。号令整肃，兵不为暴，民皆安堵。久之，外援既绝，节度副使王彦温逾城出降，城上卒多从之，不可遏。𬩽遣人从容语彦温曰：“军士非素遣者，勿多与之俱。”又遣人徇于城上曰：“军士非素遣从副使而敢擅往者，族之。”士卒皆惶惑不敢出。敌人果疑彦温，斩之城下，由是众心益固。及王师范力屈，从周以祸福谕之，𬩽曰：“受王公命守此城，一旦见王公失势，不俟其命而降，非所以事上也。”及师范使者至，冬十月丁丑，始出降。从周为具赍装，送𬩽诣大梁。𬩽曰：“降将未受梁王宽释之命，安敢乘马衣裘乎。”乃素服乘驴至大梁。全忠赐之冠带，辞，请囚服入见，不许。全忠慰劳，饮之酒，辞以量小。全忠曰：“取兖州量何大邪。”以为元从都押牙。是时四镇将吏皆功臣旧人，𬩽一旦以降将居其上，诸将具军礼拜于庭，𬩽坐受自如，全忠益奇之。未几，表为保大留后。葛从周久病，全忠以康怀英为泰宁节度使代之。

昭宣帝天祐二年春正月庚午，朱全忠命李振知青州事，代王师范。

二月，李振至青州，王师范举族西迁，至濮阳，素服乘驴而进。至大梁，全忠客之。表李振为青州留后。

三月庚午，以王师范为河阳节度使。

唐昭宗光化三年春二月，以吏部尚书崔胤同平章事，充清海节度使。

司空、门下侍郎、同平章事王搏明达有度量，时称良相。上素疾宦官枢密使宋道弼、景务修专横，崔胤日与上谋去宦官，宦官知之。由是南北司益相憎疾，各结藩镇为援以相倾夺。搏恐其致乱，从容言于上曰：“人君当务明大体，无所偏私。宦官擅权之弊，谁不知之。顾其势未可猝除，宜俟多难渐平，以道消息。愿陛下言勿轻泄以速奸变。”胤闻之，谮搏于上曰：“王搏奸邪，已为道弼辈外应。”上疑之。及胤罢相，意搏排已，愈恨之。及出镇广州，遗朱全忠书，具道搏语，令全忠表论之。全忠上言：“胤不可离辅弼之地，搏与敕使相表里，同危社稷。”表连上不已，上虽察其情，迫于全忠，不得已，胤至湖南复召还。六月，以胤为司空、门下侍郎、同平章事，搏罢为工部侍郎。以道弼监荆南军，务修监青州军。戊辰，贬搏溪州刺史，己巳，又贬崖州司户。道弼长流驩州，务修长流爱州。是日，皆赐自尽。搏死于蓝田驿，道弼、务修死于霸桥驿。于是胤专制朝政，势震中外，宦官皆侧目，不胜其愤。

初，崔胤与上密谋尽诛宦官，及宋道弼、景务修死，宦官益惧。上自华州还，忽忽不乐，多纵酒，喜怒不常，左右尤自危。于是左军中尉刘季述、右军中尉王仲先、枢密使王彦范、薛齐偓等阴相与谋曰：“主上轻佻多变诈，难奉事，专听任南司，吾辈终罹其祸。不若奉太子立之，尊主上为太上皇，引岐、华兵为援，控制诸藩，谁能害我哉。”

十一月，上猎苑中，因置酒，夜醉归，手杀黄门、侍女数人。明旦，日加辰已，宫门不开。季述诣中书白崔胤曰：“宫中必有变。我内臣也，得以便宜从事，请入视之。”乃帅禁军千人破门而入，访问，具得其状。出谓胤曰：“主上所为如是，岂可理天下。废昏立明，自古有之，为社稷大计，非不顺也。”胤畏死，不敢违。庚寅，季述召百官，陈兵殿庭，作胤等连名状，请太子监国，以示之，使署名。胤及百官不得已，皆署之。上在乞巧楼，季述、仲先伏将士千人于门外，与宣武进奏官程岩等十馀人入请对。季述、仲先甫登殿，将士大呼，突入宣化门，至思政殿前，逢宫人，辄杀之。上见兵入，惊堕床下，起，将走，季述、仲先掖之令坐。宫人走白皇后，后趋至，拜请曰：“军容勿惊宅家，有事取军容商量。”季述等乃出百官状白上，曰：“陛下厌倦大宝，中外群情，愿太子监国，请陛下保颐东宫。”上曰：“昨与卿曹乐饮，不觉太过，何至于是。”对曰：“此非臣等所为，皆南司众情，不可遏也。愿陛下且之东宫，待事小定，复迎归大内耳。”后曰：“宅家趣依军容语。”即取传国宝以授季述，宦官扶上与后同辇，嫔御侍从者才十馀人，适少阳院。季述以银挝画地数上曰：“某时某事，汝不从我言，其罪一也。”如此数十不止。乃手锁其门，镕铁锢之，遣左军副使李师虔将兵围之，上动静辄白季述，穴墙以通饮食，凡兵器针刀皆不得入。上求钱帛，俱不得，求纸笔亦不与。时大寒，嫔御公主无衣衾，号哭闻于外。季述等矫诏令太子监国，迎太子入宫。辛卯，矫诏令太子嗣位，更名缜，以上为太上皇，皇后为太上皇后。甲午，太子即皇帝位，更名少阳院曰问安宫。

季述加百官爵秩，与将士皆受优赏，欲以求媚于众。杀睦王倚，凡宫人、左右、方士、僧、道为上所宠信者皆榜杀之。每夜杀人，昼以十车载尸出，一车或止一两尸，欲以立威。将杀司天监胡秀林，秀林曰：“军容幽囚君父，更欲多杀无辜乎。”季述惮其言正而止。季述等欲杀崔胤，而惮朱全忠，但解其度支、盐铁、转运使而已。

崔胤密致书全忠，使兴兵图返正。左仆射致仕张浚在长水，见张全义于洛阳，劝之匡复。又与诸藩镇书劝之。

进士无棣李愚客游华州，上韩建书，略曰：“仆每读书，见君臣父子之际，有伤教害义者，恨不得肆之市朝。明公居近关重镇，君父幽辱月馀，坐视凶逆而忘勤王之举，仆所未谕也。仆窃计中朝辅弼，虽有志而无权，外镇诸侯，虽有权而无志。惟明公忠义，社稷是依。往年车辂播迁，号泣奉迎，累岁供馈，再复庙朝，义感人心，至今歌咏。此时事势，尤异前日。明公地处要冲，位兼将相。自宫闱变故，已涉旬时，若不号令率先以图反正，迟疑未决，一朝山东侯伯唱义连衡，鼓行而西，明公求欲自安，其可得乎。此必然之势也。不如驰檄四方，谕以逆顺，军声一振，则元凶破胆，旬浃之间，二竖之首传于天下，计无便于此者。”建虽不能用，厚待之。愚坚辞而去。

朱全忠在定州行营，闻乱，丁未，南还。十二月戊辰，至大梁。季述遣其养子希度诣全忠，许以唐社稷输之。又遣供奉官李奉本以太上皇诰示全忠。全忠犹豫未决，会僚佐议之。或曰：“朝廷大事，非藩镇所宜预知。”天平节度副使李振独曰：“王室有难，此霸者之资也。今公为唐桓、文，安危所属。季述一宦竖耳，乃敢囚废天子，公不能讨，何以复令诸侯。且幼主位定，则天下之权尽归宦官矣，是以太阿之柄授人也。”全忠大悟，即囚希度、奉本，遣振如京师诇事。既还，又遣亲吏蒋玄晖如京师，与崔胤谋之，又召程岩赴大梁。

太子即位累旬，藩镇笺表多不至。王仲先性苛察，素知左右军多积弊，及为中尉，钩校军中财谷，得隐没为奸者，痛捶之，急征所负，将士颇不安。有盐州雄毅军使孙德昭为左神策指挥使，自刘季述等废立，常愤惋不平。崔胤闻之，遣判官石戬与之游。德昭每酒酣必泣，戬知其诚，乃密以胤意说之曰：“自上皇幽闭，中外大臣至于行间士卒，孰不切齿。今反者独季述、仲先耳，公诚能诛此二人，迎上皇复位，则富贵穷一时，忠义流千古。苟狐疑不决，则功落他人之手矣。”德昭谢曰：“德昭小校，国家大事，安敢专之。苟相公有命，不敢爱死。”戬以白胤，胤割衣带手书以授之。德昭复结右军清远都将董彦弼、周承诲，谋以除夜伏兵安福门外以俟之。

天福元年春正月乙酉朔，王仲先入朝，至安福门，孙德昭擒斩之，驰诣少阳院叩门呼曰：“逆贼已诛，请陛下出劳将士。”何后不信，曰：“果尔，以其首来。”德昭献其首，上乃与后毁扉而出。崔胤迎上御长乐门楼，帅百官称贺。周承诲擒刘季述、王彦范继至，方诘责，已为乱挺所毙。薛齐偓赴井死，出而斩之。灭四人之族，并诛其党二十馀人。宦官奉太子匿于左军，献传国宝。上曰：“裕幼弱，为凶竖所立，非其罪也。”命还东宫，黜为德王，复名裕。丙戌，以孙德昭同平章事，充静海节度使，赐姓名李继昭。

丁亥，崔胤进位司徒，胤固辞，上宠待胤益厚。

己丑，朱全忠闻季述等诛，折程岩足，械送京师，并刘希度、李奉本等皆斩于都市。由是益重李振。

庚寅，以周承诲为岭南西道节度使，赐姓名李继诲，董彦弼为宁远节度使，赐姓李，并同平章事，与李继昭俱留宿卫，十日乃出还家，赏赐倾府库，时人谓之“三使相”。癸巳，进朱全忠爵东平王。

丙午，敕“近年宰臣延英奏事，枢密使侍侧，争论纷然。既出，又称上旨未允，复有改易，挠权乱政。自今并依大中旧制，俟宰臣奏事毕，方得升殿承受公事。”赐两军副使李师虔、徐彦孙自尽，皆刘季述之党也。

凤翔、彰义节度使李茂贞来朝。加茂贞守尚书令，兼侍中，进爵岐王。

刘季述、王仲先既死，崔胤、陆扆上言：“祸乱之兴，皆由中官典兵。乞令胤主左军，扆主右军，则诸侯不敢侵陵，王室尊矣。”上犹豫两日未决。李茂贞闻之，怒曰：“崔胤夺军权未得，已欲翦灭诸侯。”上召李继昭、李继诲、李彦弼谋之，皆曰：“臣等累世在军中，未闻书生为军主。若属南司，必多所变更，不若归之北司为便。”上乃谓胤、扆曰：“将士意不欲属文臣，卿曹勿坚求。”于是以枢密使韩全诲、凤翔监军使张彦弘为左右中尉。全诲，亦前凤翔监军也。又征前枢密使致仕严遵美为两军中尉、观军容处置使。遵美曰：“一军犹不可为，况两军乎。”固辞不起。以袁易简、周敬容为枢密使。

李茂贞辞还镇，崔胤以宦官典兵终为肘腋之患，欲以外兵制之，讽茂贞留兵三千于京师，充宿卫，以茂贞假子继筠将之。左谏议大夫万年韩偓以为不可，胤曰：“兵自不肯去，非留之也。”偓曰：“始者何为召之邪。”胤无以应。偓曰：“留此兵则家国两危，不留则家国两安。”胤不从。

夏四月甲戌，上谒太庙。丁丑，赦天下，改元。

初，杨复恭为中尉，借度支卖曲之利一年以赡两军，自是不肯复归。至是，崔胤草赦，欲抑宦官，听酤者自造曲，但月输榷酤钱。两军先所造曲，趣令减价卖之，过七月无得复卖。崔胤之罢两军卖曲也，并近镇亦禁之。李茂贞惜其利，表乞入朝论奏。韩全诲请许之。茂贞至京师，全诲深与相结。崔胤始惧，阴厚朱全忠益甚，与茂贞为仇敌矣。

上之返正也，中书舍人令狐涣、给事中韩偓皆预其谋，故擢为翰林学士，数召对，访以机密。涣，绹之子也。时上悉以军国事委崔胤，每奏事，上与之从容，或至然烛。宦官畏之侧目，事无大小，皆咨胤而后行。胤志欲尽除之，韩偓屡谏曰：“事禁大甚。此辈亦不可全无，恐其党迫切，更生他变。”胤不从。六月丁卯，上独召偓问曰：“敕使中为恶者如林，何以处之。”对曰：“东内之难，敕使谁非同恶。处之当在正旦，今已失其时矣。”上曰：“当是时，卿何不为崔胤言之。”对曰：“臣见陛下诏书，云自刘季述等四家之外，其馀一无所问。夫人主所重，莫大于信，既下此诏，则守之宜坚，若复戮一人，则人人惧死矣。然后来所去者已为不少，此其所以忷忷不安也。陛下不若择其尤无良者数人，明示其罪，置之于法，然后抚谕其馀，曰：吾恐尔曹谓吾心有所贮，自今可无疑矣。乃择其忠厚者使为之长，其徒有善则奖之，有罪则惩之，咸自安矣。今此曹在公私者以万数，岂可尽诛邪。夫帝王之道，当以重厚镇之，公正御之，至于琐细机巧，此机生则彼机应矣，终不能成大功，所谓理丝而棼之者也。况今朝廷之权散在四方，苟能先收此权，则事无不可为者矣。”上深以为然，曰：“此事终以属卿。”

闰六月，崔胤请上尽诛宦官，但以宫人掌内诸司事。宦官属耳，颇闻之。韩全诲等涕泣求哀于上，上乃令胤，有事封疏以闻，勿口奏。宦官求美女知书者数人，内之宫中，阴令诇察其事，尽得胤密谋，上不之觉也。全诲等大惧，每宴聚，流涕相诀别，日夜谋所以去胤之术。胤时领三司使，全诲等教禁军对上喧噪，诉胤减损冬衣。上不得已，解胤盐铁使。

时朱全忠、李茂贞各有挟天子令诸侯之意，全忠欲上幸东都，茂贞欲上幸凤翔。胤知谋泄事急，遗朱全忠书，称被密诏，令全忠以兵迎车驾，且言：“昨者返正，皆令公良图，而凤翔先入朝，抄取其功。今不速来，必成罪人，岂惟功为他人所有，且见征讨矣。”全忠得书，秋七月甲寅，遽归大梁发兵。

八月甲申，上问韩偓曰：“闻陆扆不乐吾返正，正旦易服，乘小马出启夏门，有诸。”对曰：“返正之谋，独臣与崔胤辈数人知之，扆不知也。一旦忽闻宫中有变，人情能不惊骇，易服逃避，何妨有之。陛下责其为宰相无死难之志则可也，至于不乐返正，恐出于谗人之口，愿陛下察之。”上乃止。

韩全诲等惧诛，谋以兵制上，乃与李继昭、李继诲、李彦弼、李继筠深相结，继昭独不肯从。他日，上问韩偓“外间何所闻。”对曰：“惟闻敕使忧惧，与功臣李继筠交结，将致不安，亦未知其果然不耳。”上曰：“是不虚矣。比日继诲、彦弼辈语渐倔强，令人难耐。令狐涣欲令朕召崔胤及全诲等于内殿置酒和解之，何如？”对曰：“如此则彼凶悖益甚。”上曰：“为之奈何。”对曰：“独有显罪数人，速加窜逐，馀者许其自新，庶几可息。若一无所问，彼必知陛下心有所贮，益不自安，事终未了耳。”上曰：“善。”既而宦官恃党援已成，稍不遵敕旨。上或出之使监军，或黜守诸陵，皆不行，上无如之何。

九月癸丑，上急召韩偓，谓曰：“闻全忠欲来除君侧之恶，大是尽忠，然须令与茂贞共其功。若两帅交争，则事危矣。卿为我语崔胤，速飞书两镇，使相与合谋，则善矣。”壬戌，上又谓偓曰：“继诲、彦弼辈骄横益甚，累日前与继筠同入，辄于殿东令小儿歌以侑酒，令人惊骇。”对曰：“臣必知其然，兹事失之于初。当正旦立功之时，但应以官爵、田宅、金帛酬之，不应听其恣出入禁中。此辈素无知识，数求入对，或妄论朝政，或僭易荐人，稍有不从，则生怨望。况惟知嗜利，为敕使以厚利雇之，令其如此耳。崔胤本留卫兵，欲以制敕使也，今敕使卫兵相与为一，将若之何。汴兵若来，必与岐兵斗于阙下，臣窃寒心。”上但愀然忧沮而已。

冬十月戊戌，朱全忠大举兵发大梁。

韩全诲闻朱全忠将至，丁酉，令李继诲、李彦弼等勒兵劫上，请幸凤翔，宫禁诸门皆增兵防守，人及文书出入搜阅甚严。上遣人密赐崔胤御札，言皆凄怆，末云：“我为宗社大计，势须西行，卿等但东行也。惆怅。惆怅。”

戊戌，上遣赵国夫人出语韩偓“朝来彦弼辈无礼极甚，欲召卿对，其势未可。”且言：“上与皇后但涕泣相向。”自是，学士不复得对矣。

癸卯，全诲等令上入合召百官，追寝正月丙午敕书，悉如咸通以来近例。是日，开延英，全诲等即侍侧，同议政事。

丁未，神策都指挥使李继筠遣部兵掠内库宝货、帐帷、法物，韩全诲遣人密送诸王、宫人先之凤翔。

戊申，朱全忠至河中，表请车驾幸东都，京城大骇，士民亡窜山谷。是日，百官皆不入朝，阙前寂无人。

十一月己酉朔，李继筠等勒兵阙下，禁人出入，诸军大掠。士民衣纸及布褥者，满街极目。韩建以幕僚司马邺知匡国留后。朱全忠引四镇兵七万趣同州，邺迎降。

韩全诲等以李继昭不与之同，遏绝不令见上。时崔胤居第在开化坊，继昭帅所部六千馀人及关东诸道兵在京师者共守卫之，百官及士民避乱者皆往依之。庚戌，上遣供奉官张绍孙召众官，崔胤等皆表辞不至。

壬子，韩全诲等陈兵殿前，言于上曰：“全忠以大兵逼京师，欲劫天子幸洛阳，求传禅。臣等请奉陛下幸凤翔，收兵拒之。”上不许，杖剑登乞巧楼。全诲等逼上下楼，上行才及寿春殿，李彦弼已于御院纵火。是日冬至，上独坐思政殿，翘一足，一足蹋兰干，庭无群臣，旁无侍者。顷之，不得已，与皇后、妃嫔、诸王百馀人皆上马，恸哭声不绝，出门，回顾禁中，火已赫然。是夕，宿鄠县。

朱全忠遣司马邺入华州谓韩建曰：“公不早知过自归，又烦此军少留城下矣。”是日，全忠自故市引兵南渡渭，韩建遣节度副使李巨川请降，献银三万两助军，全忠乃西南趣赤水。

癸丑，李茂贞迎车驾于田家硙，上下马慰接之。甲寅，车驾至盩厔，乙卯，留一日。

朱全忠至零口西，闻车驾西幸，与僚佐议，复引兵还赤水。左仆射致仕张浚说全忠曰：“韩建，茂贞之党，不先取之，必为后患。”全忠闻建有表劝天子幸凤翔，乃引兵逼其城。建单骑迎谒，全忠责之，对曰：“建目不知书，凡表章书檄，皆李巨川所为。”全忠以巨川尝为建画策，斩之军门。谓建曰：“公许人，可即往衣锦。”丁巳，以建为忠武节度使，理陈州，以兵援送之。以前商州刺史李存权知华州，徙忠武节度使赵珝为匡国节度使。车驾之在华州也，商贾辎凑，韩建重征之，二年，得钱九百万缗。至是，全忠尽取之。

是时京师无天子，行在无宰相，崔胤使太子太师卢渥等二百馀人列状，请朱全忠西迎车驾，又使王溥至赤水见全忠计事全。忠复书曰：“进则惧胁君之谤，退则怀负国之惭，然不敢不勉。”戊午，全忠发赤水。辛酉，以兵部侍郎卢光启权勾当中书事。车驾留岐山三日，壬戌，至凤翔。

朱全忠至长安，宰相帅百官班迎于长乐坡。明日行，复班辞于临皋驿。全忠赏李继昭之功，初令权知匡国留后，复留为两街制置使，赐与甚厚。继昭尽献其兵八千人。

全忠使判官李择、裴铸入奏事，称奉密诏及得崔胤书，令臣将兵入朝。韩全诲等矫诏答以“朕避灾至此，非宦官所劫，密诏皆崔胤诈为之，卿宜敛兵归保土宇。”茂贞遣其将符道昭屯武功以拒全忠，癸亥，全忠将康怀贞击破之。

丁卯，以卢光启为右谏议大夫，参知机务。

戊辰，朱全忠至凤翔，军于城东。李茂贞登城谓曰：“天子避灾，非臣下无礼。谗人误公至此。”全忠报曰：“韩全诲劫迁天子，今来问罪，迎扈还宫。岐王苟不预谋，何烦陈谕。”上屡诏全忠还镇，全忠乃拜表奉辞。辛未，移兵北趣邠州。

甲戌，制守司空兼门下侍郎、同平章事崔胤责授工部尚书，户部侍郎、同平章事裴枢罢守本官。

乙亥，朱全忠攻邠州。丁丑，静难节度使李继徽请降，复姓名杨崇本。全忠质其妻于河中，令崇本镇邠州。

全忠之西入关也，韩全诲、李茂贞以诏命征兵河东，茂贞仍以书求援于李克用。克用遣李嗣昭将五千骑自沁州趣晋州，与汴兵战于平阳北，破之。乙亥，全忠发邠州，戊寅，次三原。十二月癸未，崔胤至三原见全忠，趣之迎驾。己丑，全忠遣朱友宁攻盩厔，不下。戊戌，全忠自往督战，盩厔降，屠之。全忠令崔胤帅百官及京城居民悉迁于华州。

朱全忠之入关也，戎昭节度使冯行袭遣副使鲁崇矩听命于全忠。韩全诲遣中使二十馀人分道征江、淮兵屯金州以胁全忠，行袭尽杀中使，收其诏敕送全忠。又遣中使征兵于王建，朱全忠亦遣使乞师于建。建外修好于全忠，罪状李茂贞，而阴劝茂贞坚守，许之救援。以武信节度使王宗佶、前东川节度使王宗涤等为扈驾指挥使，将兵五万，声言迎车驾，其实袭茂贞山南诸州。

二年春正月，朱全忠复屯三原，又移军武功。河东将攻慈、隰，以分全忠兵势。丁卯，以给事中韦贻范为工部侍郎、同平章事。

丙子，以给事中严龟充岐、汴和协使，赐朱全忠姓李，与李茂贞为兄弟，全忠不从。

三月庚戌，上与李茂贞及宰相、学士、中尉、枢密宴，酒酣，茂贞及韩全诲亡去。上问韦贻范曰：“朕何以巡幸至此。”对曰：“臣在外不知。”固问之，不对。上曰：“卿何得于朕前妄语云不知。”又曰：“卿既以非道取宰相，当于公事如法。若有不可，必准故事。”怒目视之，微言曰：“此贼兼须杖之二十。”顾谓韩偓曰：“此辈亦称宰相。”贻范屡以大杯劝上，上不即持，贻范举杯直及上颐。

夏四月丁酉，崔胤自华州诣河中，泣诉于朱全忠，恐李茂贞劫天子幸蜀，宜以时迎奉，势不可缓。全忠与之宴，胤亲执板为全忠歌以侑酒。

五月，凤翔人闻朱全忠且来，皆惧。癸丑，城外居民皆迁入城。己未，全忠将精兵五万发河中，至东渭桥，遇霖雨，留旬日。

庚午，工部侍郎、平章事韦贻范遭母丧，宦官荐翰林学士姚洎为相。洎谋于韩偓，偓曰：“若图永久之利，则莫若未就为善。傥出上意，固无不可。且汴军旦夕合围，孤城难保，家族在东，可不虑乎。”洎乃移疾，上亦自不许。六月丙子，以中书舍人苏检为工部侍郎、同平章事。时韦贻范在草土，荐检及姚洎于李茂贞，上既不用洎，茂贞及宦官恐上自用人，协力荐检，遂用之。

丁丑，朱全忠军于虢县。甲申，李茂贞大出兵，自将之，与朱全忠战于虢县之北，大败而还，死者万馀人。丙戌，全忠遣其将孔勍出散关攻凤州，拔之。丁亥，全忠进军凤翔城下。全忠朝服向城而泣曰：“臣但欲迎车驾还宫耳，不与岐王角胜也。”遂为五寨环之。

秋七月。韦贻范之为相也，多受人赂，许以官。既而母丧罢去，日为债家所噪。亲吏刘延美所负尤多，故汲汲于起复，日遣人诣两中尉、枢密及李茂贞求之。甲戌，命韩偓草贻范起复制，偓曰：“吾腕可断，此制不可草。”即上疏论“贻范遭忧未数月，遽令起复，实骇物听，伤国体”。学士院二中使怒曰：“学士勿以死为戏。”偓以疏授之，解衣而寝，二使不得已奏之。上即命罢草，仍赐敕褒赏之。八月乙亥朔，班定，无白麻可宣。宦官喧言韩侍郎不肯草麻，闻者大骇。茂贞入见上曰：“陛下命相而学士不肯草麻，与反何异。”上曰：“卿辈荐贻范朕不之违，学士不草麻朕亦不之违。况彼所陈，事理明白，若之何不从。”茂贞不悦而出，至中书，见苏检曰：“奸邪朋党，宛然如旧。”扼腕者久之。贻范犹经营不已，茂贞语人曰：“我实不知书生礼数，为贻范所误，会当于邠州安置。”贻范乃止，刘延美赴井死。

保大节度使李茂勋将兵屯三原救李茂贞，朱全忠遣其将康怀英、孔勍击之，茂勋遁去。茂勋，茂贞之从弟也。

庚戌，李茂贞出兵夜击奉天，虏汴将倪章、邵棠以归。乙未，茂贞大出兵与全忠战，不胜。暮归，汴兵追之，几入西门。

己亥，再起复前户部侍郎、同平章事韦贻范，使姚洎草制。贻范不让，即表谢，明日视事。

九月乙巳，朱全忠以久雨，士卒病，召诸将议引兵归河中。亲从指挥使高季昌、左开道指挥使刘知俊曰：“天下英雄，窥此举一岁矣。今茂贞已困，奈何舍之去。”全忠患李茂贞坚壁不出，季昌请以谲计诱致之，募有能入城为谍者。骑士马景请行，曰：“此行必死，愿大王录其妻子。”全忠恻然止之，景不可。时全忠遣朱友伦发兵于大梁，明日将至，当出兵迓之。景请因此时给骏马杂众骑而出，全忠从之，命诸军皆秣马饱士。丁未旦，偃旗帜潜伏，无得妄出，营中寂如无人。景与众骑偕出，忽跃马西去，诈为逃亡，入城告茂贞曰：“全忠举军遁矣，独留伤病者近万人守营，今夕亦去矣，请速击之。”于是茂贞开门，悉众攻全忠营。全忠鼓于中军，百营俱出，纵兵击之，又遣数百骑据其城门，凤翔军进退失据，自蹈藉，杀伤殆尽。茂贞自是丧气，始议与全忠连和，奉车驾还京，不复以诏书勒全忠还镇矣。全忠表季昌为宋州团练使。

辛亥，李茂贞尽出骑兵于邻州就刍粮。壬子，朱全忠穿蚰蜒壕围凤翔，设大铺、铃架以绝内外。

冬十月戊寅夜，李茂贞假子彦询帅三团步兵奔于汴军，己卯，李彦韬继之。庚辰，朱全忠遣幕僚司马邺奉表入城。甲申，又遣使献熊白。自是献食物、缯帛相继。上皆先以示李茂贞，使启视之，茂贞亦不敢启。丙戌，复遣使请与茂贞议连和，民出城樵采者皆不抄掠。丁亥，全忠表请修宫阙及迎车驾。己丑，遣国子司业薛昌祚、内使王廷续赍诏赐全忠。

癸巳，茂贞复出兵击汴军城西寨，败还。全忠以綘袍衣降者，使招呼城中人，凤翔军夜缒去及因樵采去不返者甚众。是后茂贞或遣兵出击汴军，多不为用，散还。茂贞疑上与全忠有密约，壬寅，更于御院北垣外增兵防卫。

十二月癸卯朔，保大节度使李茂勋帅其众万馀人救凤翔，屯于城北阪上，与城中举烽相应。

甲辰，上使赵国夫人诇学士院二使皆不在，亟召韩偓、姚洎，窃见之于土门外，执手相泣。洎请上速还，恐为他人所见，上遽去。

朱全忠遣其将孔勍、李晖将兵乘虚袭鄜、坊。壬子，拔坊州。甲寅，大雪，汴军冒之夕进，五鼓抵鄜州城下。鄜人不为备，汴军入城，城中兵尚八千人，格斗至午，鄜人始败，擒留后李继璙。勍抚存李茂勋及将士之家，安堵无扰。命李晖权知军府事，茂勋闻之，引兵遁去。

汴军每夜鸣鼓角，城中地如动。攻城者诟城上人云：“劫天子贼”，乘城者诟城下人云：“夺天子贼”。是冬，大雪，城中食尽，冻馁死者不可胜计。或卧未死，肉已为人所呙。市中卖人肉斤直钱百，犬肉直五百。茂贞储偫亦竭，以犬彘供御膳。上鬻御衣及小皇子衣于市以充用，削渍松柿以饲御马。

丙子，户部侍郎、同平章事韦贻范薨。

癸亥，朱全忠遣人薙城外草以困城中。甲子，李茂贞增兵守宫门，诸宦官自度不免，至相尤怨。

苏检数为韩偓经营入相，言于茂贞及中尉、枢密，且遣亲吏告偓。偓怒曰：“公与韦公自贬所召归，旬月致位宰相，讫不能有所为。今朝夕不济，乃欲以此相污邪。”

十二月，李茂勋遣使请降于朱全忠，更名周彝。于是茂贞山南州镇皆入王建，关中州镇皆入全忠，坐守孤城，乃密谋诛宦官以自赎。遗全忠书曰：“祸乱之兴，皆由全诲。仆迎驾至此，以备他盗。公既志匡社稷，请公迎扈还宫，仆以弊甲雕兵，从公陈力。”全忠复书曰：“仆举兵至此，正以乘舆播迁。公能协力，固所愿也。”

丁酉，上召李茂贞、苏检、李继诲、李彦弼、李继岌、李继远、李继忠食，议与朱全忠和。上曰：“十六宅诸王以下，冻馁死者日有数人。在内诸王及公主、妃嫔，一日食粥，一日食汤饼，今亦竭矣。卿等意如何。”皆不对。上曰：“速当和解耳。”凤翔兵十馀人遮韩全诲于左银台门，喧骂曰：“阖境涂炭，阖城馁死，正为军容辈数人耳。”全诲叩头诉于茂贞，茂贞曰：“卒辈何知。”命酌酒两杯，对饮而罢。又诉于上，上亦谕解之。李继昭谓全诲曰：“昔杨军容破杨守亮一族，今军容亦破继昭一族邪。”慢骂之，遂出降于全忠，复姓苻，名道昭。

三年春正月甲辰，遣殿中侍御史崔构、供奉官郭遵诲诣朱全忠营。丙午，李茂贞亦遣牙将郭启期往议和解。

戊申，李茂贞独见上，中尉韩全诲、张彦弘、枢密使袁易简、周敬容皆不得对。茂贞请诛全诲等与朱全忠和解，奉车驾还京。上喜，即遣内养帅凤翔卒四十人收全诲等，斩之。以御食使第五可范为左军中尉，宣徽南院使仇承坦为右军中尉，王知古为上院枢密使，杨虔朗为下院枢密使。是夕，又斩李继筠、李继诲、李彦弼及内诸司使韦处廷等十六人。己酉，遣韩偓及赵国夫人诣全忠营，又遣使囊全诲等二十馀人首以示全忠，曰：“向来胁留车驾，惧罪离间，不欲协和，皆此曹也。今朕与茂贞决意诛之，卿可晓谕诸军，以豁众愤。”辛亥，全忠遣观察判官李振奉表入谢。

全诲等已诛，而全忠围犹未解。茂贞疑崔胤教全忠欲必取凤翔，白上急召胤，令帅百官赴行在。凡四降诏，三赐朱书御札，言甚切至，悉复故官爵，胤竟称疾不至。茂贞惧，自致书于胤，辞甚卑逊。全忠亦以书召胤，且戏之曰：“吾未识天子，须公来辨其是非。”胤始来。

甲寅，凤翔始启城门。丙辰，全忠巡诸寨，至城北，有凤翔兵自北山下，全忠疑其逼已，遣兵击之，擒其将李继钦。上遣赵国夫人、冯翊夫人诣全忠营诘其故，全忠遣亲吏蒋玄晖奉表入奏。

李茂贞请以其子侃尚平原公主，又欲以苏检女为景王秘妃以自固。平原，何后之女也，后意难之。上曰：“且令我得出，何忧尔女。”后乃从之。壬戌，平原公主嫁李侃，纳景王妃苏氏。

时凤翔所诛宦官已七十二人，朱全忠又密令京兆搜捕致仕不从行者诛九十人。

甲子，车驾出凤翔，幸全忠营。全忠素服待罪，命客省使宣释罪，去三仗，止报平安，以公服入谢。全忠见上，顿首流涕。上命韩偓扶起之。上亦泣，曰：“宗庙、社稷，赖卿再安。朕与宗族，赖卿再生。”亲解玉带以赐之。少休，即行。全忠单骑前导十许里，上辞之。全忠乃令朱友伦将兵扈从，自留部分后队，焚撤诸寨。友伦，存之子也。是夕，车驾宿岐山。丁卯，至兴平，崔胤始帅百官迎谒。复以胤为司空、门下侍郎、同平章事，领三司如故。己巳，入长安。

庚午，全忠、崔胤同对。胤奏：“国初承平之时，宦官不典兵豫政。天宝以来，宦官浸盛。贞元之末，分羽林卫为左、右神策军以便卫从，始令宦官主之，以二千人为定制。自是参掌机密，夺百司权，上下弥缝，共为不法。大则构扇藩镇，倾危国家。小则卖官鬻狱，蠹害朝政。王室衰乱，职此之由，不剪其根，祸终不已。请悉罢内诸司使，其事务尽归之省寺，诸道监军俱召还阙下。”上从之。是日，全忠以兵驱宦官第五可范已下数百人于内侍省，尽杀之，冤号之声，彻于内外。其出使外方者，诏所在收捕诛之。止留黄衣幼弱者三十人，以备洒扫。又诏成德节度使王镕选进五十人充敕使，取其土风深厚，人性谨朴也。上愍可范等或无罪，为文祭之。自是宣传诏命皆令宫人出入。其两军内外八镇兵悉属六军，以崔胤兼判六军十二卫事。

臣光曰：宦者用权，为国家患，其来久矣。盖以出入宫禁，人主自幼及长与之亲狎，非如三公六卿，进见有时，可严惮也。其间复有性识儇利，语言辩给，善伺候颜色，承迎志趣，受命则无违忤之患，使令则有称惬之效。自非上智之主，烛知物情，虑患深远，侍奉之外，不任以事，则近者日亲，远者日疏。甘言悲辞之请有时而从，浸润肤受之诉有时而听。于是黜陟刑赏之政，潜移于近习而不自知，如饮麹酒，嗜其味而忘其醉也。黜陟刑赏之柄移，而国家不危乱者，未之有也。

东汉之衰，宦官最多骄横，然皆假人主之权，依凭城社，以浊乱天下，未有能劫胁天子如制婴儿，废置在手，东西出其意，使天子畏之若乘虎狼而挟蛇虺，如唐世者也。所以然者非他，汉不握兵，唐握兵故也。

太宗鉴前世之弊，深抑宦官，无得过四品。明皇始隳旧章，是崇是长，晚节令高力士省决章奏，乃至进退将相，时与之议，自太子、王公皆畏事之，宦官自此炽矣。及中原板荡，肃宗收兵灵武，李辅国以东宫旧隶参豫军谋，宠过而骄，不复能制，遂至爱子、慈父皆不能庇，以忧悸终。代宗践阼，仍遵覆辙，程元振、鱼朝恩相继用事，窃弄刑赏，壅蔽聪明，视天子如委裘，陵宰相如奴虏。是以来瑱入朝，遇谗赐死。吐蕃深侵郊甸，匿不以闻，致狼狈幸陕。李光弼危疑愤郁，以陨其生。郭子仪摈废家居，不保丘垄。仆固怀恩冤抑无诉，遂弃勋庸，更为叛乱。德宗初立，颇振纪纲，宦官稍绌。而返自兴元，猜忌诸将，以李晟、浑瑊为不可信，悉夺其兵，而以窦文场、霍仙鸣为中尉，使典宿卫，自是太阿之柄落其掌握矣。宪宗末年，吐突承璀欲废嫡立庶，以成陈洪志之变。宝历狎昵群小，刘克明与苏佐明为逆，其后綘王及文、武、宣、懿、僖、昭六世，皆为宦官所立，势益骄横。王守澄、仇士良、田令孜、杨复恭、刘季述、韩全诲为之魁杰，自称“定策国老”，目天子为门生，根深蒂固，疾成膏肓，不可救药矣。文宗深愤其然，志欲除之，以宋申锡之贤，犹不能有所为，反受其殃。况李训、郑注反复小人，欲以一朝谲诈之谋，剪累世胶固之党，遂至涉血禁涂，积尸省户，公卿大臣，连颈就诛，阖门屠灭，天子阳喑纵酒，饮泣吞气，自比赧、献，不亦悲乎。以宣宗之严毅明察，犹闭目摇首，自谓畏之。况懿、僖之骄侈，苟声色球猎足充其欲，则政事一以付之，呼之以父，固无怪矣。贼污宫阙，两幸梁、益，皆令孜所为也。昭宗不胜其耻，力欲清涤，而所任不得其人，所行不由其道。始则张浚覆军于平阳，增李克用跋扈之势，复恭亡命于山南，启宋文通不臣之心，终则兵交阙庭，矢及御衣，漂泊莎城，流寓华阴，幽辱东内，劫迁岐阳。崔昌遐无如之何，更召朱全忠以讨之。连兵围城，再罹寒暑，御膳不足于粮糒，王侯毙踣于饥寒。然全诲就诛，乘舆东出，翦灭其党，靡有孑遗，而唐之庙社因以丘墟矣。然则宦者之祸，始于明皇，盛于肃、代，成于德宗，极于昭宗。《易》曰：“履霜坚冰至。”为国家者，防微杜渐，可不慎其始哉。此其为患章章尤著者也，自馀伤贤害能，召乱致祸，卖官鬻狱，沮败师徒，蠹害烝民，不可遍举。

夫寺人之官，自三王之世，载于《诗》、《礼》，所以谨闺闼之禁，通内外之言，安可无也。如《巷伯》之疾恶，寺人披之事君，郑众之辞赏，吕强之直谏，曹日升之救患，马存亮之弭乱，杨复光之讨贼，严遵美之避权，张承业之竭忠，其中岂无贤才乎。顾人主不当与之谋议政事，进退士大夫，使有威福足以动人耳。果或有罪，小则刑之，大则诛之，无所宽赦，如此虽使之专横，孰敢哉。岂可不察臧否，不择是非，欲草薙而禽狝之，能无乱乎。是以袁绍行之于前而董卓弱汉，崔昌遐袭之于后而朱氏篡唐，虽快一时之忿，而国随以亡。是犹恶衣之垢而焚之，患木之蠹而伐之，其为害岂不益多哉。孔子曰：“人而不仁，疾之已甚，乱也。”斯之谓矣。

三年春二月壬申朔，诏“比在凤翔所除官，一切停。”时宦官尽死，惟河东监军张承业、幽州监军张居翰、清海监军程匡柔、西川监军鱼全禋及致仕严遵美，为李克用、刘仁恭、杨行密、王建所匿得全，斩他囚以应诏。

甲戌，门下侍郎、同平章事陆扆责授沂王傅分司。车驾还京师，赐诸道诏书，独凤翔无之。扆曰：“茂贞罪虽大，然朝廷未与之绝。今独无诏书，示人不广。”崔胤怒，奏贬之。宫人宋柔等十一人皆韩全诲所献，及僧、道士与宦官亲厚者二十馀人，并送京兆杖杀。

上谓韩偓曰：“崔胤虽尽忠，然比卿颇用机数。”对曰：“凡为天下者，万国皆属之耳目，安可以机数欺之。莫若推诚直致，虽日计之不足，而岁计之有馀也。”

丙子，工部侍郎、同平章事苏检，吏部侍郎卢光启，并赐自尽。丁丑，以中书侍郎、同平章事王溥为太子宾客分司，皆崔胤所恶也。

戊寅，赐朱全忠号回天再造竭忠守正功臣，赐其僚佐敬翔等号迎銮协赞功臣，诸将朱友宁等号迎銮果毅功臣，都头以下号四镇静难功臣。

上议褒崇全忠，欲以皇子为诸道兵马元帅，以全忠副之。崔胤请以辉王祚为之。上曰：“濮王长。”胤承全忠密旨，利祚冲幼，固请之。己卯，以祚为诸道兵马元帅。庚辰，加全忠守太尉，充副元帅，进爵梁王，以胤为司徒兼侍中。胤恃全忠之势，专权自恣，天子动静皆禀之。朝臣从上幸凤翔者，凡贬逐三十馀人。刑赏系其爱憎，中外畏之，重足一迹。

以敬翔守太府卿，朱友宁领宁远节度使。全忠表苻道昭同平章事，充天雄节度使，遣兵援送之泰州，不得至而还。

初，翰林学士承旨韩偓之登进士第也，御史大夫赵崇知贡举。上返自凤翔，欲用偓为相，偓荐崇及兵部侍郎王赞自代。上欲从之，崔胤恶其分已权，使朱全忠入争之。全忠见上曰：“赵崇轻薄之魁，王赞无才用，韩偓何得妄荐为相。”上见全忠怒甚，不得已，癸未，贬偓濮州司马。上密与偓泣别，偓曰：“是人非复前来之比，臣得远贬及死，乃幸耳，不忍见篡弑之辱。”

己丑，上令朱全忠与李茂贞书，取平原公主，茂贞不敢违，遽归之。

壬辰，以朱友裕为镇国节度使。乙未，全忠奏留步骑万人于故两军，以朱友伦为左军宿卫都指挥使。又以汴将张廷范为宫苑使，王殷为皇城使，蒋玄晖充街使。于是全忠之党布列遍于禁卫及京辅。

戊戌，全忠辞归镇，留宴寿春殿，又饯之于延喜楼。上临轩泣别，令于楼前上马。上又赐全忠诗，全忠亦和进。又赐《杨柳枝辞》五首。百官班辞于长乐驿。崔胤独送至霸桥，自置饯席，夜二鼓，胤始还入城。上覆召对，问以全忠安否。置酒奏乐，至四鼓乃罢。

李克用使者还晋阳，言崔胤之横。克用曰：“胤为人臣，外倚贼势，内胁其君，既执朝政，又握兵权。权重则怨多，势侔则衅生，破家亡国，在眼中矣。”

夏五月，崔胤奏：“左右龙武、羽林、神策等军名存实亡，侍卫单寡。请每军募步兵四将，每将二百五十人，骑兵一将百人，合六千六百人，选其壮健者分番侍卫。”从之，令六军诸卫副使京兆尹郑元规立格召募于市。

冬十月辛巳，宿卫都指挥使朱友伦与客击球于左军，坠马而卒。全忠悲怒，疑崔胤故为之，凡与同戏者十馀人尽杀之，遣其兄子友谅代典宿卫。

初，崔胤假朱全忠兵力以诛宦官，全忠既破李茂贞，并吞关中，威震天下，遂有篡夺之志。胤惧，与全忠外虽亲厚，私心渐异，乃谓全忠曰：“长安密迩茂贞，不可不为守御之备。六军十二卫，但有空名，请召募以实之，使公无西顾之忧。”全忠知其意，曲从之，阴使麾下壮士应募以察其变。胤不之知，与郑元规等缮治兵仗，日夜不息。及朱友伦死，全忠益疑胤，且欲迁天子都洛，恐胤立异。

天祐元年春正月，全忠密表司徒兼侍中、判六军十二卫事、充盐铁、转运使、判度支崔胤，专权乱国，离间君臣，并其党刑部尚书兼京兆尹、六军诸卫副使郑元规，威远军使陈班等，皆请诛之。乙巳，诏责授胤太子少傅分司，贬元规循州司户，班溱州司户。丙午，下诏罪状胤等。以裴枢判左三军事，充盐铁、转运使，独孤损判右三军事兼判度支。胤所募兵并纵遣之。以兵部尚书崔远为中书侍郎，翰林学士、左拾遗柳璨为右谏议大夫，并同平章事。璨，公绰之从孙也。戊申，朱全忠密令宿卫都指挥使朱友谅以兵围崔胤第，杀胤及郑元规、陈班并胤所亲厚者数人。

初，上在华州，朱全忠屡表请上迁都洛阳，上虽不许，全忠常令东都留守佑国节度使张全义缮修宫室。全忠之克邠州也，质静难军节度使杨崇本妻子于河中，崇本妻美，全忠私焉，既而归之。崇本怒，使谓李茂贞曰：“唐室将灭，父何忍坐视之乎。”遂相与连兵，侵逼京畿，复姓名为李继徽。

己酉，全忠引兵屯河中。丁巳，上御延喜楼，朱全忠遣牙将寇彦卿奉表，称“邠、岐兵逼畿甸，请上迁都洛阳”。及下楼，裴枢已得全忠移书，促百官东行。戊午，驱徙士民，号哭满路，骂曰：“贼臣崔胤召朱温来倾覆社稷，使我曹流离至此。”老幼襁属，月馀不绝。

壬戌，车驾发长安，全忠以其将张廷范为御营使，毁长安宫室、百司及民间庐舍，取其材，浮渭沿河而下，长安自是遂丘墟矣。

全忠发河南北诸镇丁匠数万，令张全义治东都宫室，江、浙、湖、岭诸镇附全忠者皆输货财以助之。

甲子，车驾至华州，民夹道呼万岁。上泣谓曰：“勿呼万岁，朕不复为汝主矣。”馆于兴德宫，谓侍臣曰：“鄙语云：纥干山头冻杀雀，何不飞去生处乐。朕今漂泊，不知竟落何所。”因泣下沾襟，左右莫能仰视。

二月乙亥，车驾至陕，以东都宫室未成，驻留于陕。丙子，全忠自河中来朝，上延全忠入寝室，见何后，后泣曰：“自今大家夫妇委身全忠矣。”

三月丁未，以朱全忠兼判左、右神策及六军诸卫事。癸丑，全忠置酒私第，邀上临幸。乙卯，全忠辞上，先赴洛阳督修宫室。上与之宴，群臣既罢，上独留全忠及忠武节度使韩建饮，皇后出，自捧玉卮以饮全忠，晋国夫人可证附上耳语。建蹑全忠足，全忠以为图已，不饮，阳醉而出。全忠奏以长安为佑国军，以韩建为佑国节度使，以郑州刺史刘知俊为匡国节度使。丁巳，上覆遣间使以绢诏告急于王建、杨行密、李克用等，令纠帅藩镇以图匡复，曰：“朕至洛阳则为所幽闭，诏敕皆出其手，朕意不得复通。”

夏四月辛巳，朱全忠奏洛阳宫室已成，请车驾早发，表章相继。上累遣宫人谕以皇后新产，未任就路，请俟十月东行。全忠疑上徘徊俟变，怒甚，谓牙帐寇彦卿曰：“汝速至陕，即日促官家发来。”闰月丁酉，车驾发陕，壬寅，全忠逆于新安。上之在陕也，司天监奏：“星气有变，期在今秋，不利东行。”故上欲以十月幸洛。至是，全忠令医官许昭远告医官使阎祐之、司天监王墀、内都知韦周、晋国夫人可证等谋害元帅，悉收杀之。

癸卯，上憩于谷水。自崔胤之死，六军散亡俱尽，所馀击球供奉、内园小儿共二百馀人，从上而东。全忠犹忌之，为设食于幄，尽缢杀之，豫选一百馀人，大小相类者，衣其衣服，代之侍卫。上初不觉，累日乃寤。自是上之左右职掌使令皆全忠之人矣。

甲辰，车驾发谷水，入宫，御正殿，受朝贺。乙巳，御光政门，赦天下，改元。更命陕州曰兴唐府。诏讨李茂贞、杨崇本。戊申，敕内诸司惟留宣徽等九使外，馀皆停废，仍不以内夫人充使。以蒋玄晖为宣徽南院使兼枢密使，王殷为宣徽北院使兼皇城使，张廷范为金吾将军、充街使，以韦震为河南尹兼六军诸卫副使，又征武宁留后朱友恭为左龙武统军，保大节度使氏叔琮为右龙武统军，典宿卫，皆全忠之腹心也。

癸丑，以张全义为天平节度使。乙卯，以全忠为护国、宣武、宣义、忠武四镇节度使。

五月，帝宴朱全忠及百官于崇勋殿，既罢，复召全忠宴于内殿。全忠疑，不入。帝曰：“全忠不欲来，可令敬翔来。”全忠擿翔使去，曰：“翔亦醉矣。”辛未，全忠东还。乙亥，至大梁。

初，朱全忠自凤翔迎车驾还，见德王裕眉目疏秀，且年齿已壮，恶之，私谓崔胤曰：“德王尝奸帝位，岂可复留。公何不言之。”胤言于帝。帝问全忠，全忠曰：“陛下父子之间，臣安敢窃议，此崔胤卖臣耳。”帝自离长安，日忧不测，与皇后终日沈饮，或相对涕泣。全忠使枢密使蒋玄晖伺察帝，动静皆知之。帝从容谓玄晖曰：“德王朕之爱子，全忠何故坚欲杀之。”因泣下，啮中指血流。玄晖具以语全忠，全忠愈不自安。

时李茂贞、杨崇本、李克用、刘仁恭、王建、杨行密、赵匡凝移檄往来，皆以兴复为辞。全忠方引兵西讨，以帝有英气，恐变生于中，欲立幼君，易谋禅代。乃遣判官李振至洛阳，与玄晖及左龙武统军朱友恭、右龙武统军氏叔琮等图之。

八月壬寅，帝在椒殿，玄晖选龙武牙官史太等百人夜叩宫门，言军前有急奏，欲面见帝。夫人裴贞一开门见兵，曰：“急奏何以兵为。”史太杀之。玄晖问：“至尊安在。”昭仪李渐荣临轩呼曰：“宁杀我曹，勿伤大家。”帝方醉，遽起，单衣绕柱走，史太追而弑之。渐荣以身蔽帝，太亦杀之。又欲杀何后，后求哀于玄晖，乃释之。

癸卯，蒋玄晖矫诏称李渐荣、裴贞一弑逆，宜立辉王祚为皇太子，更名柷，监军国事。又矫皇后令，太子于柩前即位。宫中恐惧，不敢出声哭。丙午，昭宣帝即位，时年十三。

冬十月，朱全忠闻朱友恭等弑昭宗，阳惊，号哭，自投于地曰：“奴辈负我，令我受恶名于万代。”癸巳，至东都，伏梓宫，恸哭流涕。又见帝自陈非己志，请讨贼。先是，护驾军士有掠米于市者，甲午，全忠奏朱友恭、氏叔琮不戢士卒，侵扰市肆，友恭贬崖州司户，复姓名李彦威，叔琮贬白州司户，寻皆赐自尽。彦威临刑大呼曰：“卖我以塞天下之谤，如鬼神何。行事如此，望有后乎。”

丙申，天平节度使张全义来朝。丁酉，复以全忠为宣武、护国、宣义、天平节度使。以全义为河南尹兼忠武节度使，判六军诸卫事。乙巳，全忠辞赴镇，庚戌，至大梁。

昭宣帝天祐二年春二月戊戌，全忠使蒋玄晖邀昭宗诸子德王裕、棣王祤、虔王禊、沂王禋、遂王祎、景王秘、祁王祺、雅王禛、琼王祥，置酒九曲池，酒酣，悉缢杀之，投尸池中。

三月戊寅，以门下侍郎、同平章事独孤损同平章事，充静海节度使。以礼部侍郎河间张文蔚同平章事。甲申，以门下侍郎、同平章事裴枢为左仆射，崔远为右仆射，并罢政事。初，柳璨及第，不四年为宰相，性倾巧轻佻。时天子左右皆朱全忠腹心，璨曲意事之。同列裴枢、崔远、独孤损皆朝廷宿望，意轻之，璨以为憾。和王傅张廷范本优人，有宠于全忠，奏以为太常卿。枢曰：“廷范勋臣，幸有方镇，何藉乐卿。恐非元帅之旨。”持之不下。全忠闻之，谓宾佐曰：“吾尝以裴十四器识贞纯，不入浮薄之党。观此议论，本态露矣。”璨因此并远、损谮于全忠，故三人皆罢。

夏五月乙丑，彗星长竟天。柳璨恃朱全忠之势，恣为威福。会有星变，占者曰：“君臣俱灾，宜诛杀以应之。”璨因疏其素所不快者于全忠曰：“此曹皆聚徒横议，怨望腹诽，宜以之塞灾异。”李振亦言于全忠曰：“朝廷所以不理，良由衣冠浮薄之徒，紊乱纲纪。且王欲图大事，此曹皆朝廷之难制者也，不若尽去之。”全忠以为然。癸酉，贬独孤损为棣州刺史，裴枢为登州刺史，崔远为菜州刺史。乙亥，贬吏部尚书陆扆为濮州司户，工部尚书王溥为淄州司户。庚辰，贬太子太保致仕赵崇为曹州司户，兵部侍郎王赞为潍州司户。自馀或门胄高华，或科第自进，居三省台阁，以名检自处，声迹稍著者，皆指以浮薄，贬逐无虚日，缙绅为之一空。辛巳，再贬裴枢为泷州司户，独孤损为琼州司户，崔远为白州司户。

六月戊子朔，敕裴枢、独孤损、崔远、陆扆、王溥、赵崇、王赞等并所在赐自尽时全忠聚枢等及朝士贬官者三十馀人于白马驿，一夕尽杀之，投尸于河。初，李振屡举进士，见不中第，故深疾缙绅之士，言于全忠曰：“此辈常自谓清流，宜投之黄河，使为浊流。”全忠笑而从之。振每自汴至洛，朝臣必有窜逐者，时人谓之鸱枭。见朝士皆颐指气使，旁若无人。

全忠尝与僚佐及游客坐于大柳之下，全忠独言曰：“此木宜为车毂。”众莫应。有游客数人起应曰：“宜为车毂。”全忠勃然厉声曰：“书生辈好顺口玩人，皆此类也。车毂须用夹榆，柳木岂可为之。”顾左右曰：“尚何待。”左右数十人，捽言：“宜为车毂。”者，悉扑杀之。

冬十月丙戌朔，以朱全忠为诸道兵马元帅，别开幕府。是日，全忠部署将士，将归大梁，忽变计，欲乘胜击淮南。敬翔谏曰：“今出师未逾月，平两大镇，辟地数千里，远近闻之，莫不震慑。此威望可惜，不若且归息兵，俟衅而动。”不听。

辛卯，朱全忠发襄州。壬辰，至枣阳，遇大雨。自申州抵光州，道险狭涂潦，人马疲乏，士卒尚未冬服，多逃亡。全忠使人谓光州刺史柴再用曰：“下，我以汝为蔡州刺史，不下，且屠城。”再用严设守备，戎服登城，见全忠，拜伏甚恭，曰：“光州城小兵弱，不足以辱王之威怒。王苟先下寿州，敢不从命。”全忠留其城东旬日而去。

戊申，朱全忠发光州，迷失道百馀里，又遇雨，比及寿州，寿人坚壁清野以待之。全忠欲围之，无林木可为栅，乃退屯正阳。

十一月丙辰，朱全忠渡淮而北，柴再用抄其后军，斩首三千级，获辎重万计。全忠悔之，躁忿尤甚。丁卯，至大梁。

先是，全忠急于传禅，密使蒋玄晖等谋之。玄晖与柳璨等议，以魏、晋以来，皆先封大国，加九锡、殊礼，然后受禅，当次第行之。乃先除全忠诸道元帅，以示有渐，仍以刑部尚书裴迪为送告使。全忠大怒。宣徽副使王殷、赵殷衡疾玄晖权宠，欲得其处，因谮之于全忠曰：“玄晖、璨等欲延唐祚，故逗留其事以须变。”玄晖闻之，惧，自至寿春，具言其状。全忠曰：“汝曹巧述闲事以沮我，借使我不受九锡，岂不能作天子邪。”玄晖曰：“唐祚已尽，天命归王，愚智皆知之。玄晖与柳璨等非敢有背德，但以今兹晋、燕、岐、蜀皆吾勍敌，王遽受禅，彼心未服，不可不曲尽义理，然后取之，欲为王创万代之业耳。”全忠叱曰：“奴果反矣。”玄晖惶遽辞归，与璨议行九锡。时天子将郊祀，百官既习仪，裴迪自大梁还，言全忠怒曰：“柳璨、蒋玄晖等欲延唐祚，乃郊天也。”璨等惧，庚午，敕改用来年正月上辛。

柳璨、蒋玄晖等议加朱全忠九锡，朝士多窃怀愤悒，礼部尚书苏循独言曰：“梁王功业显大，历数有归，朝廷速宜揖让。”朝士无敢违者。辛巳，以全忠为相国，总百揆，以宣武、宣义、天平、护国、天雄、武顺、佑国、河阳、义武、昭义、保义、戎昭、武定、泰宁、平卢、忠武、匡国、镇国、武宁、忠义、荆南等二十一道为魏国，进封魏王，仍加九锡。全忠怒其稽缓，让不受。十二月戊子，命枢密使蒋玄晖赍手诏诣全忠谕指。癸巳，玄晖自大梁还，言全忠怒不解。甲午，柳璨奏称“人望归梁王，陛下释重负，今其时也。”即日遣璨诣大梁达传禅之意，全忠拒之。

初，璨陷害朝士过多，全忠亦恶之。璨与蒋玄晖、张廷范朝夕宴聚，深相结，为全忠谋禅代事。何太后泣遣宫人阿秋、阿虔达意玄晖，语以他日传禅之后，求子母生全。王殷、赵殷衡谮玄晖，云：“与柳璨、张廷范于积善宫夜宴，对太后焚香为誓，期兴复唐祚”。全忠信之，乙未，收玄晖及丰德库使应顼、御厨使朱建武系河南狱，以王殷权知枢密，赵殷衡权判宣徽院事。全忠三表辞魏王、九锡之命，丁酉，诏许之，更以为天下兵马元帅，然全忠已修大梁府舍为宫阙矣。是日，斩蒋玄晖，杖杀应顼、朱建武。庚子，省枢密使及宣徽南院使，独置宣徽使一员，以王殷为之，赵殷衡为副使。辛丑，敕罢宫人宣传诏命及参随视朝。追削蒋玄晖为凶逆百姓，令河南揭尸于都门外，聚众焚之。

玄晖既死，王殷与赵殷衡又诬玄晖私侍何太后，令阿秋、阿虔通导往来。己酉，全忠密令殷、殷衡害太后于积善宫，敕追废太后为庶人，阿秋、阿虔皆于殿前扑杀。庚戌，以皇太后丧，废朝三日。辛亥，敕以宫禁内乱，罢来年正月上辛谒郊庙礼。

癸丑，守司空兼门下侍郎、同平章事柳璨贬登州刺史，太常卿张廷范贬莱州司户。甲寅，斩璨于上东门外，车裂廷范于都市。璨临刑呼曰：“负国贼柳璨，死其宜矣。”

后梁太祖开平元年。初，梁王以河北诸镇皆服，惟幽、沧未下，故大举伐之，欲以坚诸镇之心。既而潞州内叛，王烧营而还，威望大沮，恐中外因此离心，欲速受禅以镇之。丁亥，王入馆于魏，有疾，卧府中。魏博节度使罗绍威恐王袭之，入见王曰：“今四方称兵为王患者，皆以翼戴唐室为名，王不如早灭唐以绝人望。”王虽不许而心德之，乃亟归。壬寅，至大梁。甲辰，唐昭宣帝遣御史大夫薛贻矩至大梁劳王，贻矩请以臣礼见，王揖之升阶。贻矩曰：“殿下功德在人，三灵改卜，皇帝方行舜、禹之事，臣安敢违。”乃北面拜舞于庭，王侧身避之。贻矩还，言于帝曰：“元帅有受禅之意矣。”帝乃下诏，以二月禅位于梁。又遣宰相以书谕王，王辞。

二月，唐大臣共奏请昭宣帝逊位。壬子，诏宰相帅百官诣元帅府劝进，王遣使却之。于是朝臣、藩镇乃至湖南、岭南，上笺劝进者相继。

三月庚寅，唐昭宣帝诏薛贻矩再诣大梁谕禅位之意，又诏礼部尚书苏循赍百官笺诣大梁。

甲辰，唐昭宣帝降御札禅位于梁，以摄中书令张文蔚为册礼使，礼部尚书苏循副之。摄侍中杨涉为押传国宝使，翰林学士张策副之。御史大夫薛贻矩为押金宝使，尚书左丞赵光逢副之。帅百官，备法驾诣大梁。

杨涉子直史馆凝式言于涉曰：“大人为唐宰相，而国家至此，不可谓之无过。况手持天子玺绶与人，虽保富贵，奈千载何。盍辞之。”涉大骇曰：“汝灭吾族。”神色为之不宁者数日。

夏四月庚戌，梁王始御金祥殿，受百官称臣，下书称教令，自称曰寡人。辛亥，令诸笺表簿籍皆去唐年号，但称月日。丙辰，张文蔚等至大梁。

壬戌，梁王更名晃。王兄全昱闻王将即帝位，谓王曰：“朱三，尔可作天子乎。”

甲子，张文蔚、杨涉乘辂自上源驿从宝，诸司各备仪卫卤簿前导，百官从其后，至金祥殿前陈之。王被衮冕，即皇帝位。张文蔚、苏循奉册升殿进读，杨涉、张策、薛贻矩、赵光逢以次奉宝升殿，读已，降，帅百官舞蹈称贺。帝遂与文蔚等宴于玄德殿。帝举酒曰：“朕辅政未久，此皆诸公推戴之力。”文蔚等皆惭惧，俯伏不能对，独苏循、薛贻矩及刑部尚书张祎盛称帝功德，宜应天顺人。帝复与宗戚饮博于宫中，酒酣，朱全昱忽以投琼击盆中迸散，睨帝曰：“朱三，汝本砀山一民也，从黄巢为盗，天子用汝为四镇节度使，富贵极矣，奈何一旦灭唐家三百年社稷，自称帝王。行当灭族，奚以博为。”帝不怿而罢。

乙丑，命有司告天地、宗庙、社稷。丁卯，遣使宣谕州镇。戊辰，大赦，改元，国号大梁。奉唐昭宣帝为济阴王，皆如前代故事。唐中书旧臣官爵并如故。以汴州为开封府，命曰东都。以故东都为西都。废故西京，以京兆府为大安府，置佑国军于大安府。更名魏博曰天雄军。迁济阴王于曹州，栫之以棘，使甲士守之。

二年春二月癸亥，鸩杀济阴王于曹州，追谥曰唐哀皇帝。

后梁太祖干化二年。帝长子彬王友裕早卒。次假子博王友文，帝特爱之，常留守东都，兼建昌宫使。次郢王友圭，其母亳州营倡也，为左右控鹤都指挥使，无宠。次均王友贞为东都马步都指挥使。

初，元贞张皇后严整多智，帝敬惮之。后殂，帝纵意声色，诸子虽在外，常征其妇入侍，帝往往乱之。友文妇王氏色美，帝尤宠之，虽未以友文为太子，帝意常属之。友圭心不平。友圭常有过，帝挞之，友圭益不自安。帝疾甚，命王氏召友文于东都，欲与之诀，且付以后事。友圭妇张氏亦朝夕侍帝侧，知之，密告友圭曰：“大家以传国宝付王氏怀往东都，吾属死无日矣。”夫妇相泣。左右或说之曰：“事急计生，何不改图，时不可失。”

六月丁丑朔，帝命敬翔出友圭为莱州刺史，即令之官。已宣旨，未行敕。时左迁者多追赐死，友圭益恐。戊寅，友圭易服微行入左龙虎军，见统军韩勍，以情告之。勍亦见功臣宿将多以小过被诛，惧不自保，遂相与合谋。勍以牙兵五百人从友圭杂控鹤士入，伏于禁中。中夜斩关，入至寝殿，侍疾者皆散走。帝惊起，问：“反者为谁。”友圭曰：“非他人也。”帝曰：“我固疑此贼，恨不早杀之。汝悖逆如此，天地岂容汝乎。”友圭曰：“老贼万段。”友圭仆夫冯廷谔刺帝腹，刃出于背，友圭自以败毡裹之，瘗于寝殿，秘不发丧。遣供奉官丁昭溥驰诣东都，命均王友贞杀友文。

己卯，矫诏称“博王友文谋逆，遣兵突入殿中，赖郢王友圭忠孝，将兵诛之，保全朕躬。然疾因震惊，弥致危殆，宜令友圭权主军国之务。”韩勍为友圭谋，多出府库金帛赐诸军及百官以取悦。辛巳，丁昭溥还，闻友文已死，乃发丧，宣遗制，友圭即皇帝位。

秋八月。郢王友圭既篡立，诸宿将多愤怒，虽曲加恩礼，终不悦。告哀使至河中，护国节度使冀王朱友谦泣曰：“先帝数十年开创基业，前日变起宫掖，声闻甚恶，吾备位蕃镇，心窃耻之。”友圭加友谦侍中、中书令，以诏书自辨，且征之。友谦谓使者曰：“所立者为谁。先帝晏驾不以理，吾且至洛阳问罪，何以征为。”戊戌，以侍卫诸军使韩勍为西面行营招讨使，督诸军讨之。友谦以河中附于晋以求救。九月丁未，以感化节度使康怀贞为河中都招讨使，更以韩勍副之。

友圭以兵部尚书知崇政院事敬翔，太祖腹心，恐其不利于已，欲解其内职，恐失人望，庚午，以翔为中书侍郎、同平章事。壬申，以户部尚书李振充崇政院使。翔多称疾不预事。

康怀贞等与忠武节度使牛存节合兵五万屯河中城西，攻之甚急。晋王遣其将李存审、李嗣肱、李嗣恩将兵救之，败梁军于胡壁。嗣恩，本骆氏子也。

朱友谦复告急于晋，冬十月，晋王自将自泽潞而西，遇康怀贞于解县，大破之，斩首千级，追至白径岭而还。梁兵解围，退保陕州。

均王干化三年春正月癸亥，郢王友圭朝享太庙。甲子，祀圆丘，大赦，改元凤历。

郢王友圭既得志，遽为荒淫，内外愤怒，友圭虽啖以金缯，终莫之附。驸马都尉赵岩，犨之子，太祖之婿也。左龙虎统军、侍卫亲军都指挥使袁象先，太祖之甥也。岩奉使至大梁，均王友贞密与之谋诛友圭，岩曰：“此事成败，在招讨杨令公耳。得其一言谕禁军，吾事立办。”均王乃遣腹心马慎交之魏州说杨师厚曰：“郢王篡弑，人望属在大梁，公若因而成之，此不世之功也。”且许事成之日，赐犒军钱五十万缗。师厚与将佐谋之曰：“方郢王弑逆，吾不能即讨。今君臣之分已定，无故改图，可乎。”或曰：“郢王亲弑君父，贼也。均王举兵复仇，义也。奉义讨贼，何君臣之有。彼若一朝破贼，公将何以自处乎。”师厚惊曰：“吾几误计。”乃遣其将王舜贤至洛阳，阴与袁象先谋，遣招讨马步都虞候谯人朱汉宾将兵屯滑州为外应。赵岩归洛阳，亦与象先密定计。

友圭治龙骧军溃乱者，搜捕其党，获者族之，经年不已。时龙骧军有戍大梁者，友圭征之，均王因使人激怒其众曰：“天子以怀州屯兵叛，追汝辈欲尽坑之。”其众皆惧，莫知所为。丙戌，均王奏龙骧军疑惧，未肯前发。戊子，龙骧将校见均王，泣请可生之路，王曰：“先帝与汝辈三十馀年征战，经营王业。今先帝尚为人所弑，汝辈安所逃死乎。”因出太祖像示之而泣曰：“汝能自趣洛阳雪仇耻，则转祸为福矣。”众皆踊跃呼万岁，请兵仗，王给之。

庚寅旦，袁象先等帅禁兵数千人突入宫中。友圭闻变，与妻张氏及冯廷谔趋北垣楼下，将逾城，自度不免，令廷谔先杀妻，次杀已，廷谔亦自刭。诸军十馀万大掠都市，百司逃散，中书侍郎、同平章事杜晓、侍讲学士李珽皆为乱兵所杀，门下侍郎、同平章事于兢、宣政使李振被伤，至晡乃定。

象先、岩赍传国宝诣大梁迎均王，王曰：“大梁国家创业之地，何必洛阳。”乃即帝位于大梁，复称干化三年。追废友圭为庶人，复博王友文官爵。

三月，帝遣使招抚朱友谦，友谦复称藩，奉梁年号。

唐僖宗光启三年春正月，以扈跸都头李茂贞领武定节度使。茂贞，博野人，本姓宋，名文通，以功赐姓名。秋八月丙子，以李茂贞同平章事，充凤翔节度使。

文德元年夏五月，加凤翔节度使李茂贞检校侍中。

昭宗景福元年春正月，凤翔李茂贞等五节度请出军讨杨守亮。并见《藩镇之乱》。光化二年秋九月，以凤翔节度使李茂贞为凤翔、彰义节度使。

天覆元年春正月，凤翔、彰义节度使李茂贞来朝。加茂贞守尚书令，兼侍中，进爵岐王。

冬十一月，韩全诲等劫车驾幸凤翔，朱全忠西迎车驾，李茂贞出兵拒之。事见《朱温篡唐》。

二年秋九月癸亥，以茂贞为凤翔、静难、武定、昭武四镇节度使。

三年春正月，李茂贞请诛韩全诲等与朱全忠和解，迎车驾还京。事见《朱温篡唐》。

夏五月，李茂贞畏朱全忠，自以官为尚书令，在全忠上累表乞解去。诏复以茂贞为中书令。

天佑元年夏六月，朱全忠之迁车驾于洛阳也，李茂贞、王建、李继徽传檄合兵以讨朱全忠。全忠以镇国节度使朱友裕为行营都统，将步骑数万击之。命保大节度使刘𬩽弃鄜州，引兵屯同州。癸丑，全忠引兵自大梁西讨茂贞等。秋七月甲子，过东都入见，壬申，至河中。

西川诸将劝王建乘李茂贞之衰，攻取凤翔。建以问节度判官冯涓，涓曰：“兵者凶器，残民耗财，不可穷也。今梁、晋虎争，势不两立，若并而为一，举兵向蜀，虽诸葛亮复生，不能敌矣。凤翔，蜀之藩蔽，不若与之和亲，结为婚姻，无事则务农训兵，保固疆场，有事则觇其机事，观衅而动，可以万全。”建曰：“善。茂贞虽庸才，然有强悍之名，远近畏之，与全忠力争则不足，自守则有馀，使为吾藩蔽，所利多矣。”乃与茂贞修好。丙子，茂贞遣判官赵锽如西川，为其侄天雄节度使继崇求婚，建以女妻之。茂贞数求货及甲兵于建，建皆与之。

昭宣帝天祐三年秋八月乙酉，李茂贞遣其子侃为质于西川。王建以侃知彭州。

后梁太祖开平元年春三月，唐昭宣帝禅位于梁。是时，惟河东、凤翔、淮南称天祐，西川称天覆年号。馀皆禀梁正朔，称臣奉贡。蜀王与弘农王移檄诸道，云欲与晋王、岐王会兵兴复唐室，卒无应者。蜀王乃谋称帝，下教谕统内吏民。又遗晋王书，云：“请各帝一方，俟朱温既平，乃访唐宗室立之，退归藩服。”晋王不许，曰：“誓于此生，靡敢失节。”

岐王治军甚宽，待士卒简易。有告部将苻昭反者，岐王直诣其家，悉去左右，熟寝经宿而还。由是众心悦服，然御军无纪律。及闻唐亡，以兵羸地蹙，不敢称帝，但开岐王府，置百官，名其所居为宫殿，妻称皇后，将吏上书称笺表，鞭、扇、号令多拟帝者。

二年夏五月，蜀主遣将将兵会岐兵五万攻雍州，晋张承业亦将兵应之。六月壬寅，以刘知俊为西路行营都招讨使以拒之。丙辰，刘知俊及佑国节度使王重师大破岐兵于幕谷，晋、蜀兵皆引归。

秋九月戊子，岐王所署延州节度使胡敬璋寇上平关，刘知俊击破之。

冬十一月，保塞节度使胡敬璋卒，静难节度使李继徽以其将刘万子代镇延州。

三年春二月，保塞节度使刘万子暴虐失众心，且谋贰于梁，李继徽使延州牙将李延实图之。延实因万子葬胡敬璋攻而杀之，遂据延州。马军都指挥使河西高万兴与弟万金闻变，以其众数千人诣刘知俊降。岐王置翟州于鄜城，其守将亦降。

夏四月丙申朔，刘知俊移军攻延州，李延实婴城自守。知俊遣白水镇使刘儒分兵围坊州。刘知俊克延州，李延实降。岐王所署保大节度使李彦博、坊州刺史李彦昱皆弃城奔凤翔，鄜州都将严弘倚举城降。己未，以高万兴为保塞节度使，以綘州刺史牛存节为保大节度使。

五月丁卯，帝命刘知俊乘胜取邠州。知俊难之，辞以阙食，乃召还。

帝将伐河东，急征知俊入朝，欲以为河东西面行营都统，且以知俊有丹、延之功，厚赐之。知俊弟右保胜指挥使知浣从帝在洛阳，密使人语知俊，云：“入必死”。又白帝，请帅弟侄往迎知俊，帝许之。六月乙未朔，知俊奏称为军民所留，遂以同州附于岐。执监军及将佐之不从者，皆械送于岐。遣兵入华州，逐刺史蔡敬思，以兵守潼关。

帝遣近臣谕刘知俊，知俊不报。诏削知俊官爵，以山南东道节度使杨师厚为西路行营招讨使，帅侍卫马步军都指挥使刘𬩽等讨之。𬩽至潼关，遂克之。

帝遣刘知俊侄嗣业持诏诣同州招谕知俊。知俊欲轻骑诣行在谢罪，弟知偃止之。杨师厚等至华州，知俊将聂赏开门降。知俊闻潼关不守，官军继至，仓皇失图，乙卯夜，举族奔岐。杨师厚至长安，岐兵已据城，师厚以奇兵并南山急趋，自西门入，遂克之。庚申，以刘𬩽权佑国留后。岐王厚礼刘知俊，以为中书令。地狭，无藩镇处之，以厚给俸禄而已。

岐王欲取灵州以处刘知俊，且以为牧马之地，使知俊自将兵攻之。朔方节度使韩逊遣使告急，诏镇国节度使康怀贞、感化节度使寇彦卿将兵攻邠、宁以救之。怀贞等所向皆捷，克宁、衍二州，拔庆州南城，刺史李彦广出降。游兵侵掠及泾州之境，刘知俊闻之，十二月己丑，解灵州围，引兵还。帝急召怀贞等还，遣兵迎援于三原青谷。怀贞等还，至三水，知俊遣兵据险邀之，左龙骧军使寿张王彦璋力战，怀贞等乃得过。怀贞与裨将李德遇、许从实、王审权分道而行，皆与援兵不相值。至升平，刘知俊伏兵山口，怀贞大败，仅以身免，德遇等军皆没。岐王以知俊为彰义节度使，镇泾州。

四年。岐王屡求货于蜀，蜀主皆与之。又求巴、剑二州，蜀主曰：“吾奉茂贞，勤亦至矣。若与之地，是弃民也，宁多与之货。”乃复以丝、茶、布、帛七万遗之。

干化元年春正月，蜀主之女普慈公主嫁岐王从子秦州节度使继崇，公主遣宦者宋光嗣以绢书遗蜀主，言继崇骄矜嗜酒，求归成都。蜀主召公主归宁。辛亥，公主至成都，蜀主留之，以宋光嗣为合门南院使。岐王怒，始与蜀绝。光嗣，福州人也。

三月，岐王聚兵临蜀东鄙，蜀主谓群臣曰：“李茂贞为朱温所困，吾常振其乏绝，今乃负恩为寇，谁为吾击之。”兼中书令王宗侃请行，蜀主以宗侃为北路行营都统。司天少监赵温圭谏曰：“茂贞未犯边，诸将贪功深入，粮道阻远，恐非国家之利。”蜀主不听，以兼侍中王宗祐、太子少师王宗贺、山南节度使唐道袭为三招讨使，左金吾大将军王宗绍为宗祐之副，帅步骑十二万伐岐。壬辰，宗侃等发成都，旌旗数百里。夏四月乙卯朔，岐兵寇蜀兴元，道袭击却之。蜀主如利州。蜀诸将击岐兵，屡破之。秋七月，蜀主西还，留御营使昌王宗鐬屯利州。

岐王使彰义节度使刘知俊、秦州节度使李继崇将兵击蜀，八月乙亥，王宗侃、王宗贺、唐道袭、王宗绍与之战于青泥岭，蜀兵大败，马步使王宗浩奔兴州，溺死于江，道袭奔兴元。先是，步军都挥使王宗绾城西县，号安远军，宗侃、宗贺等收散兵走保之，知俊、继崇追围之。众议欲弃兴元，道袭曰：“无兴元则无安远，利州遂为敌境矣，吾必以死守之。”蜀主以昌王宗鐬为应援招讨使，定戎团练使王宗播为四招讨马步都指挥使，将兵救安远军，壁于廉、让之间，与唐道袭合击岐兵，大破之于明珠曲。明日又战于凫口，斩其成州刺史李彦琛。

冬十月，蜀主如利州，命太子监国。决云军虞候王琮败岐兵，执其将李彦太，俘斩三千五百级。乙卯，捉生将彭君集破岐二寨，俘斩三千级。王宗侃遣裨将林思谔自中巴间行至泥溪，见蜀主告急，蜀主命开道都指挥使王宗弼将兵救安远，及刘知俊战于斜谷，破之。

十一月，蜀王宗弼败岐兵于金牛，拔十六寨，俘斩六千馀级，擒其将郭存等。丙申，王宗鐬、王宗播败岐兵于黄牛川，擒其将苏厚等。丁酉，蜀主自利州如兴元。援军既集，安远军望其旗，王宗侃等鼓噪而出，与援军交攻岐兵，大破之，拔二十一寨，斩其将李廷志等。己亥，岐兵解围遁去。唐道袭先伏兵于斜谷邀击，又破之。庚子，蜀主西还。

二年冬十二月戊寅，蜀行营都指挥使王宗汾攻岐文州，拔之，守将李继夔走。

均王贞明元年夏五月，岐王遣彰义节度使刘知俊围邠州，霍彦威固守拒之。

秋八月乙未，蜀主以兼中书令王宗绾为北路行营都制置使，兼中书令王宗播为招讨使，攻秦州。兼中书令王宗瑶为东北面招讨使，同平章事王宗翰为副使，攻凤州。

冬十一月己巳，蜀王宗翰引兵出青泥岭，克固镇，与秦州将郭守谦战于泥阳川，蜀兵败，退保鹿台山。辛未，王宗绾等败秦州兵于金沙谷，擒其将李彦巢等，乘胜趣秦州。兴州刺史王宗铎克阶州，降其刺史李彦安。甲戌，王宗绾克成州，擒其刺史李彦德。蜀军至上染坊，秦州节度使李继崇遣其子彦秀奉牌印迎降。宗绾入秦州，表排陈使王宗俦为留后。刘知俊攻霍彦威于邠州，半岁不克，闻秦州降蜀，知俊妻子皆迁成都。知俊解围还凤翔，终惧及祸，夜帅亲兵七十人斩关而出，庚辰，奔于蜀军。王宗绾自河池、两当进兵，会王宗瑶攻凤州，癸未，克之。

蜀置武兴军于凤州，割文、兴二州隶之，以前利州团练使王宗鲁为节度使。岐义胜节度使李彦韬知岐王衰弱，十二月，举耀、鼎二州降。

二年秋八月丙午，蜀主以王宗绾为东北面都招讨，集王宗翰、嘉王宗寿为第一、第二招讨，将兵十万出凤州。以王宗播为西北面都招讨，武信节度使刘知俊、天雄节度使王宗俦、匡国军使唐文裔为第一、第二、第三招讨，将兵十二万出秦州，以伐岐。

冬十月甲申，蜀王宗绾等出大散关，大破岐兵，俘斩万计，遂取宝鸡。己丑，王宗播等出故关，至陇州。丙寅，保胜节度使兼侍中李继岌畏岐王猜忌，帅其众二万，弃陇州奔于蜀军。蜀兵进攻陇州，以继岌为西北面行营第四招讨。刘知俊会王宗绍等围凤翔，岐兵不出。会大雪，蜀主召军还。复李继岌姓名曰桑弘志。

三年秋七月，蜀主以桑弘志为西北面第一招讨，王宗宏为东北面第二招讨，以兼中书令王宗侃为东北面都招讨，武信节度使刘知俊为西北面都招讨。

四年夏四月，岐王复遣使求好于蜀。

五年春三月丙戌，蜀北路行营都招讨、武德节度使王宗播等自散关击岐，渡渭水，破岐将孟铁山。会大雨而还，分兵戌兴元、凤州及威武城。戊子，天雄节度使、同平章事王宗昱攻陇州，不克。

六年冬十一月戊子朔，蜀主以兼侍中王宗俦为山南节度使、西北面都招讨、行营安抚使，天雄节度使同平章事王宗昱、永宁军使王宗晏、左神勇军使王宗信为三招讨以副之，将兵伐岐，出故关，壁于咸宜，入良原。丁酉，王宗俦攻陇州，岐王自将万五千人屯汧阳。癸卯，蜀将陈彦威出散关，败岐兵于箭筶岭。蜀兵食尽，引还。宗昱屯秦州，宗俦屯上邽，宗晏、宗信屯威武城。

后唐庄宗同光元年冬十一月壬寅，岐王遣使致书，贺帝灭梁，以季父自居，辞礼甚倨。

二年春正月，岐王闻帝入洛，内不自安，遣其子行军司马、彰义节度使兼侍中继曮入贡，始上表称臣。帝以其前朝耆旧，与太祖比肩，特加优礼，每赐诏，但称岐王而不名。庚戌，加继曮兼中书令，遣还。

李继曮见唐甲兵之盛，归语岐王，岐王益惧，癸丑，表请正藩臣之礼，优诏不许。二月辛巳，进岐王爵为秦王，仍不名不拜。

夏四月，秦忠敬王李茂贞卒，遗奏以其子继曮权知凤翔军府事。五月，以李继曮为凤翔节度使。

明宗天成元年春二月戊戌，李继曮至凤翔，监军使柴重厚不以符印与之，促令诣阙。

夏六月，李继曮至华州，闻洛中乱，复归凤翔，为之诛柴重厚。秋九月壬午，赐李继曮名从曮。

长兴元年春二月乙卯，上祀圆丘，大赦，改元。凤翔节度使兼中书令李从曮入朝陪祀。三月壬申，制徙从曮为宣武节度使。

潞王清泰元年夏五月。帝之起凤翔也，悉取天平节度使李从曮家财甲兵以供军。将行，凤翔之民遮道请复以从曮镇凤翔，帝许之。至是，徙从曮为凤翔节度使。

后晋高祖天福三年。凤翔节度使李从曮厚文士而薄武人，爱农民而严士卒，由是将士怨之。会发兵戍西边，既出郊，作乱，突门入城，剽掠于市。从曮发帐下兵击之，乱兵败，东走，欲自诉于朝廷，至华州，镇国节度使太原张彦泽邀击，尽诛之。