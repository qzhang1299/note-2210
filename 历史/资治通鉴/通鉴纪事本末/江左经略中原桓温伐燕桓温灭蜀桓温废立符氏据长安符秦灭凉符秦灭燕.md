
晋成帝咸康五年春三月，征西将军庾亮欲开复中原，表桓宣为都督沔北前锋诸军事、司州刺史，镇襄阳。又表其弟临川太守怿为监梁雍二州诸军事、梁州刺史，镇魏兴。西阳太守翼为南蛮校尉，领南郡太守，镇江陵。皆假节。又请解豫州，以授征虏将军毛宝。诏以宝监扬州及江西诸军事、豫州刺史，与西阳太守樊峻帅精兵万人戍邾城。以建威将军陶称为南中郎将、江夏相，入沔中。称将二百人下见亮，亮素恶称轻狡，数称前后罪恶，收而斩之。后以魏兴险远，命庾怿徙屯半洲。更以武昌太守陈嚣为梁州刺史，趣汉中，遣参军李松攻汉巴郡、江阳。夏四月，执汉荆州刺史李闳、巴郡太守黄植送建康。汉主寿以李奕为镇东将军，代闳守巴郡。

庾亮上疏言：“蜀甚弱而胡尚强，欲帅大众十万移镇石城，遣诸军罗布江、沔，为伐赵之规。”帝下其议。丞相导请许之。太尉鉴议，以为“资用未备，不可大举。”太常蔡谟议，以为“时有否泰，道有屈伸，苟不计强弱而轻动，则亡不终日，何功之有。为今之计，莫若养威以俟时。时之可否系胡之强弱，胡之强弱系石虎之能否。自石勒举事，虎常为爪牙，百战百胜，遂定中原，所据之地，同于魏世。勒死之后，虎挟嗣君，诛将相，内难既平，翦削外寇，一举而拔金墉，再战而禽石生，诛石聪如拾遗，取郭权如振槁，四境之内，不失尺土。以是观之，虎为能乎，将不能也。论者以胡前攻襄阳不能拔，谓之无能为。夫百战百胜之强，而以不拔一城为劣，譬诸射者百发百中而一失，可以谓之拙乎。且石遇，偏师也，桓平北，边将也，所争者疆场之土，利则进，否则退，非所急也。今征西以重镇名贤，自将大军欲席卷河南，虎必自帅一国之众来决胜负，岂得以襄阳为比哉。今征西欲与之战，何如石生。若欲城守，何如金墉。欲阻沔水，何如大江。欲拒石虎，何如苏峻。凡此数者，宜详校之。石生猛将，关中精兵，征西之战，殆不能胜也。金墉险固，刘曜十万众不能拔，征西之守，殆不能胜也。又当是时，洛阳、关中皆举兵击虎，今此三镇反为其用，方之于前，倍半之势也。石生不能敌其半，而征西欲当莫倍，愚所疑也。苏峻之强不及石虎，沔水之险不及大江，大江不能御苏峻，而欲以沔水御石虎，又所疑也。昔祖士稚在谯，佃于城北界，胡来攻，豫置军屯以御其外。谷将熟，胡果至，丁夫战于外，老弱获于内，多持炬火，急则烧谷而走。如此数年，竟不得其利。当是时，胡唯据河北，方之于今，四分之一耳，士稚不能捍其一，而征西欲以御其四，又所疑也。然此但论征西既至之后耳，尚未论道路之虑也。自沔以西，水急岸高，鱼贯溯流，首尾百里。若胡无宋襄之义，及我未阵而击之，将如之何。今王土与胡，水陆异势，便习不同。胡若送死，则敌之有馀，若弃江远进，以我所短击彼所长，惧非庙胜之算也。”朝议多与谟同，乃诏亮，不听移镇。


秋八月，南昌文成公郄鉴疾笃，以府事付长史刘遐，上疏乞骸骨，且曰：“臣所统错杂，率多北人，或逼迁徙，或是新附，百姓怀土，皆有归本之心。臣宣国恩，示以好恶，处与田宅，渐得少安。闻臣疾笃，众情骇动，若当北渡，必启寇心。太常臣谟，平简贞正，素望所归，谓可以为都督、徐州刺史。”诏以蔡谟为太尉军司，加侍中。辛酉，鉴薨，即以谟为征北将军、都督徐兖青三州诸军事、领徐州刺史、假节。


时左卫将军陈光请伐赵，诏遣光攻寿阳。谟上疏曰：“寿阳城小而固。自寿阳至琅邪，城壁相望，一城见攻，众城必救。又王师在路五十馀日，前驱未至，声息久闻，贼之邮驿，一日千里，河北之骑，足以来赴。夫以白起、韩信、项籍之勇，犹发梁焚舟，背水而阵。今欲停船水渚，引兵造城，前对坚敌，顾临归路，此兵法之所诫。若进攻未拔，胡骑猝至，惧桓子不知所为，而舟中之指可掬也。今光所将皆殿中精兵，宜令所向有征无战，而顿之坚城之下，以国之爪士击寇之下邑，得之则利薄而不足损敌，失之则害重而足以益寇，惧非策之长者也。”乃止。


初，陶侃在武昌，议者以江北有邾城，宜出兵戍之。侃每不答，而言者不已。侃乃渡水猎，引将佐语之曰：“我所以设险而御寇者，正以长江耳。邾城隔在江北，内无所倚，外接群夷。夷中利深，晋人贪利，夷不堪命，必引虏入寇。此乃致祸之由，非御寇也。且吴时戍此城用三万兵，今纵有兵守之，亦无益于江南，若羯虏有可乘之会，此又非所资也。”及庾亮镇武昌，卒使毛宝、樊峻戍邾城。赵王虎恶之，以夔安为大都督，帅石鉴、石闵、李农、张貉、李菟等五将军，兵五万人，寇荆、扬北鄙，二万骑攻邾城。毛宝求救于庾亮，亮以城固，不时遣兵。


九月，石闵败晋兵于沔阴，杀将军蔡怀。夔安、李农陷沔南。朱保败晋兵于白石，杀郑豹等五将军。张貉陷邾城，死者六千人，毛宝、樊峻突围出走，赴江溺死。夔安进据胡亭，寇江夏，义阳将军黄冲、义阳太守郑进皆降于赵。安进围石城，竟陵太守李阳拒战，破之，斩首五千馀级，安乃退。遂掠汉东，拥七千馀户迁于幽、冀。

是时庾亮犹上疏欲迁镇石城，闻邾城陷，乃止。上表陈谢。自贬三等，行安西将军。有诏复位。以辅国将军庾怿为豫州刺史，监宣城、庐江、历阳、安丰四郡诸军事、假节，镇芜湖。

六年春正月庚子朔，都亭文康侯庾亮薨。以护军将军、录尚书何充为中书令。庚戌，以南郡太守庾翼为都督江荆司雍梁益六州诸军事、安西将军、荆州刺史、假节，代亮镇武昌。时人疑翼年少，不能继其兄。翼悉心为治，戎政严明，数年之间，公私充实，人皆称其才。

八年春三月，庾翼在武昌，数有妖怪，欲移镇乐乡。征虏长史王述与庾冰笺曰：“乐乡去武昌千有馀里，数万之众，一旦移徙，兴立城壁，公私劳扰。又江州当溯流数千里供给军府，力后增倍。且武昌实江东镇戍之中，非但捍御上流而已，缓急赴告，骏奔不难。若移乐乡，远在西陲，一朝江渚有虞，不相接救。方岳重将，固当居要害之地，为内外形势，使窥之心不知所向。昔秦思亡胡之识，卒为刘、项之资。周恶檿弧之谣，而成褒姒之乱。是以达人君子，直道而行，让避之道皆所不取，正当择人事之胜理，思社稷之长计耳。“朝议亦以为然，翼乃止。

秋七月已未，以何充为骠骑将军，都督徐州扬州之晋陵诸军事、领徐州刺史，镇京口，避诸庾也。

康帝建元元年。庾翼为人慷慨，喜功名不尚浮华。琅邪内史桓温，彝之子也，尚南康公主，豪爽有风概，翼与之友善，相期以宁济海内。翼尝荐温于成帝曰：“桓温有英雄之才，愿陛下勿以常人遇之，常婿畜之，宜委以方、邵之任，必有弘济艰难之勋。”时杜乂、殷浩并才名冠世，翼独弗之重也，曰：“此辈宜束之高阁，俟天下太平，然后徐议其任耳。”浩累辞征辟，屏居墓所，几将十年，时人拟之管、葛。江夏相谢尚、长山令王蒙常伺其出处，以卜江左兴亡。尝相与省之，知浩有确然之志。既返，相谓曰：“深源不起，当如苍生何？”尚，鲲之子也。翼请浩为司马。诏除侍中、安西军司，浩不应。翼遗浩书曰：“王夷甫立名非真，虽云谈道，实长华竞。明德君子，遇会处际，宁可然乎？”浩犹不起。

殷羡为长沙相，在郡贪残，庾冰与翼书属之。翼报曰：“殷君骄豪，亦似由有佳儿，弟故小令物情容之。大较江东之政，以妪煦豪强，常为民蠹，时有行法，辄施之寒劣。如往年偷石头仓米一百万斛，皆是豪将辈，而直杀仓督监以塞责。山遐为馀姚长，为官出豪强所藏二千户，而众共驱之，令遐不得安席。虽皆前宰之惛谬，江东事去，实此之由。兄弟不幸，横陷此中，自不能拔足于风尘之外，当共明目而治之。荆州所统二十馀郡，唯长沙最恶，恶而不黜，与杀督监者复何异邪？”遐，简之子也。

翼以灭胡取蜀为己任，遣使东约燕王皝，西约张骏，刻期大举。朝议多以为难，唯庾冰意与之同，而桓温、谯王无忌皆赞成之。无忌，丞之子也。

秋七月，赵汝南太守戴开帅数千人诣翼降。丁巳，下诏议经略中原。翼欲悉所部之众北伐，表桓宣为都督同雍梁三州荆州之四郡诸军事、梁州刺史，前趣丹水。桓温为前锋小督、假节，帅众入临淮，并发所统六州奴及车牛驴马，百姓嗟怨。

八月，庾翼欲移镇襄阳，恐朝廷不许，乃奏云移镇安陆。帝及朝士皆遣使譬止翼，翼遂违诏北行。至夏口，覆上表请镇襄阳。翼时有众四万，诏加翼都督征讨诸军事。先是，车骑将军、扬州刺史庾冰屡求出外，辛巳，以冰都督荆江宁益梁交广七州豫州之四郡诸军事、领江州刺史、假节，镇武昌，以为翼继援。征徐州刺史何充为都督扬豫徐州之琅邪诸军事、领扬州刺史，录尚书事，辅政。以琅邪内史桓温为都督青徐兖三州诸军事、徐州刺史。征江州刺史楮裒为卫将军，领中书令。

二年夏四月，征西将军庾翼使梁州刺史桓宣击赵将李罢于丹水，为罢所败，翼贬宣为建威将军。宣惭愤成疾，秋八月庚辰，卒。翼以长子方之为义城太守，代领宣众。又以司马应诞为襄阳太守，参军司马勋为梁州刺史，戍西城。

中书令褚裒固辞枢要，闰月丁巳，以裒为左将军，都督兖州徐州之琅邪诸军事、兖州刺史，镇金城。

秋九月，帝崩，穆帝即位。以裒为侍中、卫将军、录尚书事，持节、督、刺史如故。裒以近戚，惧获讥嫌，上疏固请居藩，改授都督徐兖青三州扬州之二郡诸军事、卫将军、徐兖二州刺史，镇京口。

冬十月，江州刺史庾冰有疾，太后征冰辅政，冰辞，十一月庚辰，卒。庾翼以家国情事，留子方之为建武将军，戍襄阳。方之年少，以参军毛穆之为建武司马以辅之。穆之，宝之子也。翼还镇夏口。诏翼复督江州，又领豫州刺史。翼辞豫州，复欲移镇乐乡，诏不许。翼仍缮修军器，大佃积谷，以图后举。

穆帝永和元年春正月，诏征卫将军褚裒欲以为扬州刺史、录尚书事。吏部尚书刘遐、长史王胡之说裒曰：“会稽王令德雅望，国之周公也，足下宜以大政授之。”裒乃固辞，归藩。壬戌，以会稽王昱为抚军大将军、录尚书六条事。

都亭肃侯庾翼疽发于背，表子爰之行辅国将军、荆州刺史，委以后任。司马义阳朱焘为南蛮校尉，以千人守巴陵。秋七月庚午，卒。

庾翼既卒，朝议皆以诸庾世在西藩，人情所安，宜依翼所请，以庾爰之代其任。何充曰：“荆楚，国之西门，户口百万，北带强胡，西邻劲蜀，地势险阻，周旋万里。得人则中原可定，失人则社稷可忧，陆抗所谓存则吴存，亡则吴亡者也，岂可以白面少年当之哉。桓温英略过人，有文武器干，西夏之任，无出温者”。议者又曰：“庾爰之肯避温乎。如令阻兵，耻惧不浅。”充曰：“温足以制之，诸君勿忧。”

丹阳尹刘惔每奇温才，然知其有不臣之志，谓会稽王昱曰：“温不可使居形胜之地，其位号常宜抑之。”劝昱自镇上流，以己为军司，昱不听。又请自行，亦不听。

八月庚辰，以徐州刺史桓温为安西将军、持节、都督荆司雍益梁宁六州诸军事、领护南蛮校尉、荆州刺史，爰之果不敢争。又以刘惔监沔中诸军事，领义成太守，代庾方之。徙方之、爰之于豫章。

桓温尝雪欲猎，先过刘惔，惔见其装束甚严，谓之曰：“老贼欲持此何为。”温笑曰：“我不为此，卿安得坐谈乎？”

二年春二月，褚裒荐前光禄大夫顾和、前司徒左长史殷浩。三月丙子，以和为尚书令，浩为建武将军、扬州刺史。和有母丧，固辞不起，谓所亲曰：“古人有释衰绖从王事者，以其才足干时故也。如和者，正足以亏孝道，伤风俗耳。”识者美之。浩亦固辞。会稽王昱与浩书曰：“属当厄运，危弊理极，足下沈识淹长，足以经济。若复深存挹退，苟遂本怀。吾恐天下之事于此去矣。足下去就，即实时之废兴，则家国不异，足下宜深思之。”浩乃就职。

四年秋八月，会稽王昱以扬州刺史殷浩有盛名，朝野推服，乃引为心膂，与参综朝权，欲以抗温。由是与温浸相疑贰。浩以征北长史荀羡、前江州刺史王羲之夙有令名，擢羡为吴国内史，义之为护军将军，以为羽翼。羡，蕤之弟。羲之，导之从子也。羲之以为内外协和，然后国家可安，劝浩及羡不宜与温构隙，浩不从。

五年夏六月，桓温闻赵乱，出屯安陆，遣诸将经营北方。赵扬州刺史王浃举寿春降，西中郎将陈逵进据寿春。征北大将军褚裒上表请伐赵，即日戒严，直指泗口。朝议以裒事任贵重，不宜深入，宜先遣偏师。裒奏言：“前已遣前锋督护王颐之等径造彭城，后遣督护麋嶷进据下邳，今宜速发，以成声势。”

秋七月，加裒征讨大都督、督徐兖青杨豫五州诸军事。裒帅众三万，径赴彭城，北方士民降附者日以千计。朝野皆以为中原指期可复，光禄大夫蔡谟独谓所亲曰：“胡灭诚为大庆，然恐更贻朝廷之忧。”其人曰：“何谓也。”谟曰：“夫能顺天乘时济群生于艰难者，非上圣与英雄不能为也，自馀则莫若度德量力。观今日之事，殊非时贤所及，必将经营分表，疲民以逞。既而材略疏短，不能副心，财殚力竭，智勇俱困，安得不忧及朝廷乎？”

鲁郡民五百馀家相与起兵附晋，求援于褚裒，裒遣部将王龛、李迈将锐卒三千迎之。赵南讨大都督李农帅骑二万与龛等战于代陂，龛等大败，皆没于赵。八月，裒退屯广陵，陈逵闻之，焚寿春积聚，毁城遁还。裒上疏乞自贬，诏不许，命裒还镇京口，解征讨都督。时河北大乱，遗民二十馀万口渡河欲来归附，会裒已还，威势不接皆不能自拔，死亡略尽。

冬十一月，都乡元穆侯褚裒已至京口，闻哭声甚多，以问左右。对曰：“皆代陂死者之家也。”裒惭愤发疾。十二月己酉，卒。以吴国内史荀羡为使持节、监徐兖二州扬州之晋陵诸军事、徐州刺史，时年二十八，中兴方伯未有如羡之少者。

六年春正月，朝廷闻中原大乱，复谋进取。己丑，以扬州刺史殷浩为中军将军、假节、都督扬豫徐兖青五州诸军事，以蒲洪为氐王、使持节、征北大将军、都督河北诸军事、冀州刺史、广川郡公，蒲健为假节、右将军、监河北征讨前锋诸军事、襄国公。

七年。初，桓温闻石氏乱，上疏请出师经略中原，事久不报。温知朝廷仗殷浩以抗已，甚忿之，然素知浩之为人，亦不之惮也。以国无他衅，遂得相持弥年，虽有君臣之迹，羁縻而已，八州士众资调殆不为国家用。屡求北伐，诏书不听。十二月辛未，温拜表辄行，帅众四五万顺流而下，军于武昌，朝廷大惧。殷浩欲去位以避温，又欲以驺虞幡驻温军。吏部尚书王彪之言于会稽王昱曰：“此属皆自为计，非能保社稷，为殿下计也。若殷浩去职，人情离骇，天子独坐，当此之际，必有任其责者，非殿下而谁乎？”又谓浩曰：“彼若抗表问罪，卿为之首。事任如此，猜衅已成，欲作匹夫，岂有全地邪。且当静以待之，令相王与手书，示以款诚，为陈成败，彼必旋师。若不从，则遣中诏。又不从，乃当以正义相裁，奈何无故忽忽，先自猖獗乎？”浩曰：“决大事正自难，顷日来欲使人闷。闻卿此谋，意始得了。”彪之，彬之子也。

抚军司马高嵩言于昱曰：“王宜致书，谕以祸福，自当返旆。如其不尔，使六军整驾，逆顺于兹判矣。”乃于坐为昱草书曰：“寇难宜平，时会宜接。此实为国远图，经略大算，能弘斯会，非足下而谁。但以比兴师动众，要当以资实为本。运转之艰，古人所难，不可易之于始而不熟虑。顷所以深用为疑，惟在此耳。然异常之举，众之所骇，游声噂沓，想足下亦少闻之。苟患失之，无所不至，或能望风振扰，一时崩散。如此则望实并丧，社稷之事去矣。皆由吾暗弱，德信不着，不能镇静群庶，保固维城，所以内愧于心，外惭良友。吾与足下虽职有内外，安社稷，保家国，其致一也。天下安危，系之明德。当先思宁国而后图其外，使王基克隆，大义弘着。所望于足下，区区诚怀，岂可复顾嫌而不尽哉。”温即上疏，惶恐致谢，回军还镇。

八年春正月，尚书左丞孔严言于殷浩曰：“比来众情，良可寒心，不知使君当何以镇之。愚谓宜明受任之方，韩、彭专征伐，萧、曹守管钥，内外之任，各有攸司。深思廉、蔺屈身之义，平、勃交欢之谋，令穆然无间，然后可以保大定功也。观顷日降附之徒，皆人面兽心，贪而无亲，恐难以义感也。”浩不从。严，愉之从子也。

浩上疏请北出许、洛，诏许之。以安西将军谢尚、北中郎将荀羡为都统，进屯寿春。谢尚不能抚慰张遇，遇怒，据许昌叛，使其将上官恩据洛阳，乐弘攻督护戴施于仓垣，浩军不能进。三月，命荀羡镇淮阴，寻加监青州诸军事，又领兖州刺史，镇下邳。

姚弋仲卒，子襄帅归晋。襄单骑渡淮，见谢尚于寿春。尚闻其名，命去仗卫，幅巾待之，欢若平生。襄博学，善谈论，江东人士皆重之。

夏四月，秦以张遇为征东大将军、豫州牧。六月，谢尚、姚襄共攻张遇于许昌。秦主健遣丞相东海王雄、卫大将军平昌王菁略地关东，帅步骑二万救之。丁亥，战于颍水之诫桥，尚等大败，死者万五千人。尚奔还淮南，襄弃辎重，送尚于芍陂，尚悉以后事付襄。殷浩闻尚败，退屯寿春。秋七月，秦丞相雄徙张遇及陈、颍、许、洛之民五万馀户于关中，以右卫将军杨群为豫州刺史，镇许昌。谢尚降号建威将军。

殷浩之北伐也，中军将军王羲之以书止之，不听。既而无功，复谋再举。八月羲之遗浩书曰：“今以区区江左，天下寒心，固己久矣，力争武功，非所当作。自顷处内外之任者，未有深谋远虑，而疲竭根本，各从所志，竟无一功可论，遂令天下将有土崩之势，任其事者岂得辞四海之责哉。今军破于外，资竭于内，保淮之志，非所复及。莫若还保长江，督将各复旧镇，自长江以外，羁縻而已。引咎责躬，更为善治，省其赋役，与民更始，庶可以救倒悬之急也。使君起于布衣，任天下之重，当董统之任，而败丧至此，恐阖朝群贤未有与人分其谤者。若犹以前事为未工，故复求之于分外，宇宙虽广，自容何所。此愚智所不解也。”又与会稽王昱笺曰：“为人臣者，谁不愿尊其主比隆前世，况遇难得之运哉。顾力有所不及，岂可不权轻重而处之也。今虽有可喜之会，内求诸已，而所忧乃重于所喜。功未可期，遗黎歼尽，劳后无时，征求日重，以区区吴、越经纬天下十分之九，不亡何待。而不度德量力，不弊不已，此封内所痛心叹悼而莫敢吐诚者也。往者不可谏，来者犹可追。愿殿下更垂三思，先为不可胜之基，须根立势举，谋之未晚。若不行，恐麋鹿之游，将不止林数而已。愿殿下暂废虚远之怀，以救倒悬之急，可谓以亡为存，转祸为福也。”不从。

九月，浩屯泗口，遣河南太守戴施据石门，荥阳太守刘遁戍仓垣。浩以军兴，罢遣太学生徒，学校由此遂废。

冬十月，谢尚遣冠军将军王侠攻许昌，克之。秦豫州刺史杨群退屯弘农。征尚为给事中，戍石头。

九年秋七月，张遇叛秦，伏诛。九月，姚襄屯历阳，以燕、秦方强，未有北伐之志，乃夹淮广兴屯田，训厉将士。殷浩在寿春，恶其强盛，囚襄诸弟，累遣刺客刺之，刺客皆以情告襄。安北将军魏统卒，弟憬代领部曲。浩潜遣憬帅众五千袭之，襄斩憬，并其众。浩愈恶之，使龙骧将军刘启守谯，迁襄于梁国蠡台，表授梁国内史。

魏憬子弟数往来寿春，襄益疑惧，遣参军权翼使于浩。浩曰：“身与姚平北共为王臣，休戚同之。平北每举动自专，甚失辅车之理，岂所望也。”翼曰：“平北英姿绝世，拥兵数万而远归晋室者，以朝廷有道，宰辅明哲故也。今将军轻信谗慝之言，与平北有隙，愚谓猜嫌之端，在此不在彼也。”浩曰：“平北姿性豪迈，生杀自由，又纵小人掠夺吾马，王臣之体，固若是乎？”翼曰：“平北归命圣朝，岂肯妄杀无辜。奸宄之人，亦王法所不容也，杀之何害。”浩曰：“然则掠马何也？”翼曰：“将军谓平北雄武难制，终将讨之，故取马欲以自卫耳。”浩笑曰：“何至是也。”

初，浩阴遣人诱秦梁安、雷弱儿，使杀秦主健，许以关右之任。弱儿等伪许之，且请兵应接。浩闻张遇作乱，健兄子辅国将军黄眉自洛阳西奔，以为安等事已成。冬十月，浩自寿春帅众七万北伐，欲进据洛阳，修复园陵。吏部尚书王彪之上会稽王昱笺，以为“弱儿等容有诈伪，浩未应轻进。”不从。浩以姚襄为前驱。襄引兵北行，度浩将至，诈令部众夜遁，阴伏甲以邀之。浩闻而追襄至山桑，襄纵兵击之，浩大败，弃辎重走保谯城。襄俘斩万馀，悉收其资仗，使兄益守山桑，襄复如淮南。会稽王昱谓王彪之曰：“君言无不中，张、陈无以过也。”

冬十一月，殷浩使部将刘启、王彬之攻姚益于山桑，姚襄自淮南击之，启、彬之皆败死。襄进据芍陂。十二月，姚襄济淮，屯盱眙，招掠流民，众至七万，分置守宰，劝课农桑。遣使诣建康罪状殷浩，并自陈谢。诏以谢尚都督江西、淮南诸军事、豫州刺史，镇历阳。

十年。故魏降将周成反，自宛袭洛阳。

殷浩连年北伐，师徒屡败，粮械都尽。征西将军桓温因朝野之怨，上疏数浩之罪，请废之。朝廷不得已，免浩为庶人，徙东阳之信安。自此，内外大权一归于温矣。

春二月乙丑，桓温统步骑四万发江陵，水军自襄阳入均口，至南乡，步兵自淅川趣武关，命司马勋出子午道以伐秦。

姚襄遣使降燕。三月，桓温别将攻上洛，获秦荆二州刺史郭敬，进击青泥，破之。司马勋掠秦西鄙，凉秦州刺史王擢攻陈仓以应温。秦主健遣太子苌、丞相雄、淮南王生、平昌王菁、北平王硕帅众五万，军于峣柳以拒温。夏四月己亥，温与秦兵战于蓝田。秦淮南王生单骑突陈，出入以十数，杀伤晋将士甚众。温督众力战，秦兵大败，将军桓冲又败秦丞相雄于白鹿原。冲，温之弟也。温转战而前，壬寅，进至灞上。秦太子苌等退屯城南，秦主健与老弱六千固守长安小城，悉发精兵三万，遣大司马雷弱儿等与苌合兵以拒温。三辅郡县皆来降，温抚谕居民，使安堵复业。民争持牛酒迎劳，男女夹路观之，耆老有垂泣者，曰：“不图今日复睹官军。”

夏五月，北海王猛，少好学，倜傥有大志，不屑细务，人皆轻之。猛悠然自得，隐居华阴。间桓温入关，披褐诣之，扪虱而谈当世之务，旁若无人。温异之，问曰：“吾奉天子之命，将锐兵十万为百姓除残贼，而三秦豪杰未有至者，何也？”猛曰：“公不远数千里，深入敌境，今长安咫尺而不度灞水，百姓未知公心，所以不至。”温嘿然无以应，徐曰：“江东无卿比也。”乃署猛军谋祭酒。

温与秦丞相雄等战于白鹿原，温兵不利，死者万馀人。初，温指秦麦以为粮，既而秦人悉芟麦，清野以待之，温军乏食。六月丁丑，徙关中三千馀户而归。以王猛为高官督护，欲与俱还，猛辞不就。呼延毒帅众一万从温还。秦太子苌等随温击之，比至潼关，温军屡败，失亡以万数。温之屯灞上也，顺阳太守薛珍劝温径进逼长安，温弗从。珍以偏师独济，颇有所获。及温退，乃还，显言于众，自矜其勇而咎温之持重，温杀之。

秋九月，桓温还自伐秦，帝遣侍中黄门劳温于襄阳。

十一年夏四月，姚襄所部多劝襄北还，襄从之。五月，襄攻冠军将军高季于外黄，会季卒，襄进据许昌。冬十月，以豫州刺史谢尚督并冀幽三州，镇寿春。

十二年春二月，桓温请移都洛阳，修复园陵，章十馀上，不许。拜征讨大都督、督司冀二州诸军事，以讨姚襄。夏五月，姚襄自许昌攻周成于洛阳。

秋七月，姚襄攻洛阳，逾月不克。长史王亮谏曰：“明公英名盖世，兵强民附。今顿兵坚城之下，力屈威挫，或为他寇所乘，此危亡之道也。”襄不从。

桓温自江陵北伐，遣督护高武据鲁阳，辅国将军戴施屯河上自，帅大兵继进。与僚属登平乘楼，望中原，叹曰：“遂使神州陆沈，百年丘墟，王夷甫诸人不得不任其责。”记室陈郡袁宏曰：“运有兴废，岂必诸人之过。”温作色曰：“昔刘景升有千斤大牛，啖刍豆十倍于常牛，负重致远，曾不若一羸牸，魏武入荆州杀以享军。”

八月己亥，温至伊水，姚襄撤围拒之，匿精锐于水北林中，遣使谓温曰：“承亲帅王师以来，襄今奉身归命，愿敕三军小却，当拜伏路左。”温曰：“我自开复中原，展敬山陵，无预君事。欲来者便前，相见在近，何烦使人。”襄据水而战，温结陈而前，亲被甲督战，襄众大败，死者数千人。襄帅麾下数千骑奔于洛阳北山，其夜，民弃妻子随襄者五千馀人。襄勇而爱人虽战屡败，民知襄所在，辄扶老携幼奔驰而赴之。温军中传言襄病创已死，许、洛士女为温所得者，无不北望而泣。襄西走，温追之不及。弘农杨亮自襄所来奔，温问襄之为人，亮曰：“襄神明器宇，孙策之俦，而雄武过之。”

周成帅众出降，温屯故太极殿前，既而徙屯金墉城。己丑，谒诸陵，有毁坏者修复之，各置陵令。表镇西将军谢尚都督司州诸军事，镇洛阳。以尚未至，留颍川太守毛穆之、督护陈午、河南太守戴施以二千人戍洛阳，卫山陵。徙降民三千馀家于江、汉之间，执周成以归。

姚襄奔平阳，秦并州刺史尹赤复以众降襄，襄遂据襄陵。秦大将军张平击之，襄为平所败，乃与平约为兄弟，各罢兵。

冬十一月，诏遣兼司空散骑常侍车灌等持节如洛阳，修五陵。十二月庚戌，帝及群臣皆服缌，临于太极殿三日。

司州都督谢尚以疾不行，以丹阳尹王胡之代之，未行而卒。胡之，廙之子也。

晋穆帝升平二年。赵之亡也，其将高昌遣使降燕，已而降晋，又降秦，各受爵位，欲中立以自固。燕主俊使司空阳骛讨昌于东燕。三年，高昌不能拒燕，秋七月，自白马奔荥阳。

五年春二月，高昌卒，燕河内太守吕护并其众，遣使来降，拜护冀州刺史。护欲引晋兵以袭邺。三月，燕太宰恪将兵五万，冠军将军皇甫真将兵万人，共讨之。燕兵至野王，护婴城自守。护军将军傅颜请急攻之，以省大费。恪曰：“老贼轻变多矣，观其守备，未易猝攻。顷攻黎阳，多杀精锐，卒不能拔，自取困辱。护内无蓄积，外无救援，我深沟高垒，坐而守之，休兵养士，离间其党，于我不劳而贼势日蹙，不过十旬，取之必矣，何为多杀士卒以求旦夕之功乎？”乃筑长围守之。

夏四月，桓温以其弟黄门郎豁督沔中七郡诸军事，兼新野、义城二郡太守，将兵取许昌，破燕将慕容尘。

燕人围野王数月，吕护遣其将张兴出战，傅颜击斩之，城中日蹙。皇甫真戒部将曰：“护势穷奔突，必择虚隙而投之。吾所部士卒多羸，器甲不精，宜深为之备。”乃多课橹楯，亲察行夜者。秋七月，护食尽，果夜悉精锐趋真所部，突围，不得出。太宰恪引兵击之，护众死伤殆尽，弃妻子奔荥阳。恪存抚降民，给其廪食，徙士人将帅于邺，自馀各随所乐。以护参军广平梁琛为中书著作郎。

冬十月，吕护复叛，奔燕，燕人赦之，以为广州刺史。

哀帝隆和元年春正月，燕豫州刺史孙兴请攻洛阳，曰：“晋将陈佑弊卒千馀，介守孤城，不足取也。”燕人从其言，遣宁南将军吕护屯河阴。

二月辛未，以吴国内史庾希为北中郎将、徐兖二州刺史，镇下邳，龙骧将军袁真为西中郎将、监护豫司并冀四州诸军事、豫州刺史，镇汝南，并假节。希，冰之子也。

燕吕护攻洛阳。三月乙酉，河南太守戴施奔宛，陈佑告急。五月丁巳，桓温遣庾希及竟陵太守邓遐，帅舟师三千人助佑守洛阳。遐，岳之子也。

温上疏请迁都洛阳，自永嘉之乱播流江表者，请一切北徙，以实河南。朝廷畏温，不敢为异，而北上萧条，人情疑惧，虽并知不可，莫敢先谏。散骑常侍领着作郎孙纬上疏曰：“昔中宗龙飞，非惟信顺协于天人，实赖万里长江画而守之耳。今自丧乱已来，六十馀年，河、洛丘墟，函夏萧条。士民播流江表，已经数世，存者老子长孙，亡者丘陇成，行虽北风之思感其素心，目前之哀实为交切。若迁都旋轸之日，中兴五陵即复缅成遐域。泰山之安，既难以理保，烝烝之思，岂不缠于圣心哉。温今此举，诚欲大览始终，为国远图，而百姓震骇，同怀危惧，岂不以反旧之乐賖，而趋死之忧促哉。何者。植根江外，数十年矣，一朝顿欲拔之，驱踧于空荒之地，提挈万里，逾险浮深，离坟墓，弃生业，田宅不可复售，舟车无从而得，舍安乐之国，适习乱之乡，将顿仆道涂，飘溺江川，仅有达者。此仁者所宜哀矜，国家所宜深虑也。臣之愚计，以为且宜遣将帅有威名资实者，先镇洛阳，扫平梁、许，清壹河南。运漕之路既通，开垦之积已丰，犲狼远窜，中夏小康，然后可徐议迁徙耳。奈何舍百胜之长理，举天下而一掷哉。”绰，楚之孙也，少慕高尚，尝着《遂初赋》以见志。温见绰表，不悦，曰：“致意兴公，何不寻君《遂初赋》而知人家国事邪？”

时朝廷忧惧，将遣侍中止温。扬州刺史王述曰：“温欲以虚声威朝廷耳，非事实也。但从之，自无所至。”乃诏温曰：“在昔丧乱，忽涉五纪，戎狄肆暴，继袭凶迹，眷言西顾，慨叹盈怀。知欲躬帅三军，荡涤氛秽，廓清中畿，光复旧京。非夫外身徇国，孰能若此。诸所处分，委之高算。但河、洛丘墟，所营者广，经始之勤，政劳怀也。”事果不行。温又议移洛阳锺虡，述曰：“永嘉不竞，暂都江左，方当荡平区宇，旋轸旧京。若其不尔，宜改迁园陵，不应先事锺虡。”温乃止。朝廷以交、广辽远，改授温都督并司冀三州，温表辞不受。

秋七月，吕护退守小平津，中流矢而卒。燕将段崇收军北渡，屯于野王。邓遐进屯新城。八月，西中郎将袁真进屯汝南，运粟五万斛以馈洛阳。冬十二月，庾希自下邳退屯山阳，袁真自汝南退屯寿阳。

兴宁元年夏四月，燕宁东将军慕容忠攻荥阳太守刘远，远奔鲁阳。五月，以西中郎将袁真都督司冀并三州诸军事，北中郎将庾希都督青州诸军事。癸卯，燕人拔密城，刘远奔江陵。冬十月，燕镇南将军慕容尘攻陈留太守袁披于长平。汝南太守朱斌乘虚袭许昌，克之。

二年春二月，燕太傅评、龙骧将军李洪略地河南。夏四月甲辰，燕李洪攻许昌、汝南，败晋兵于悬瓠，颍川太守李福战死，汝南太守朱斌奔寿春，陈郡太守朱辅退保彭城。大司马温遣西中郎将袁真等御之，温帅舟师屯合肥。燕人遂拔许昌、汝南、陈郡，徙万馀户于幽、冀二州，遣镇南将军慕容尘屯许昌。秋八月，燕太宰恪将取洛阳，先遣人招纳士民，远近诸坞皆归之。乃使司马悦希军于盟津，豫州刺史孙兴军于成皋。

初，沈充之子劲，以其父死于逆乱，志欲立功以雪旧耻，年三十馀，以刑家不得仕。吴兴太守王胡之为司州刺史，上疏称劲才行，请解禁锢，参其府事，朝廷许之。会胡之以病，不行。及燕人逼洛阳，冠军将军陈佑守之，众不过二千。劲自表求配佑效力，诏以劲补冠军长史，令自募壮士，得千馀人以行。劲屡以少击燕众，摧破之。而洛阳粮尽援绝，佑自度不能守，乃以救许昌为名，九月，留劲以五百人守洛阳，佑帅众而东。劲喜曰：“吾志欲致命，今得之矣。”佑闻许昌已没，遂奔新城。燕悦希引兵略河南诸城，尽取之。

三年春正月，大司马温移镇姑孰。二月乙未，以其弟右将军豁监荆州扬州之义城雍州之京兆诸军事、领荆州刺史，加江州刺史桓冲监江州及荆豫八郡诸军事，并假节。

司徒昱闻陈佑弃洛阳，会大司马温于洌洲，共议征讨。丙申，帝崩于西堂，事遂寝。

燕太宰恪、吴王垂共攻洛阳。恪谓诸将曰：“卿等常患吾不攻。今洛阳城高而兵弱，易克也，勿更畏懦而怠惰。”遂攻之。三月，克之，执扬武将军沈劲。劲神气自若，恪将宥之。中军将军慕舆虔曰：“劲虽奇士，观其志度，终不为人用，今赦之，必为后患。”遂杀之。恪略地至崤、渑，关中大震，秦王坚自将屯陕城以备之。燕人以左中郎将慕容筑为洛州刺史，镇金墉。吴王垂为都督荆扬洛徐兖豫雍益凉秦十州诸军事，征南大将军，荆州牧，配兵一万镇鲁阳。

海西公太和元年冬十月，燕抚军将军下邳王厉寇兖州，拔鲁、高平数郡，置守宰而还。十二月，南阳督护赵亿据宛城降燕，太守桓澹走保新野。燕人遣南中郎将赵盘自鲁阳戍宛。

二年夏四月，燕慕容尘寇竟陵，太守罗崇击破之。

荆州刺史桓豁、竟陵太守罗崇攻宛，拔之，赵亿走，赵盘退归鲁阳。豁追击盘于雉城，擒之，留兵戍宛而还。秋九月，以会稽内史郗愔为都督徐兖青幽杨州之晋陵诸军事、徐兖二州刺史，镇京口。

四年春三月，大司马温请与徐兖二州刺史郗愔、江州刺史桓冲、豫州刺史袁真等伐燕。初，愔在北府，温常云：“京口酒可饮，兵可用”，深不欲愔居之。而愔暗于事机，乃遗温笺，欲共奖王室，请督所部出河上。愔子超为温参军，取视，寸寸毁裂，乃更作愔笺，自陈非将帅才，不堪军旅，老病，乞闲地自养，劝温并领已所统。温得笺大喜，即转愔冠军将军、会稽内史，温自领徐兖二州刺史。夏四月庚戌，温帅步骑五万发姑孰。

大司马温自兖州伐燕。郗超曰：“道远，汴水又浅，恐漕运难通。”温不从。六月辛丑，温至金乡，天旱，水道绝，温使冠军将军毛虎生凿巨野三百里，引汶水会于清水。虎生，宝之子也。温引舟自清水入河，舳舻数百里。郗超曰：“清水入河，难以通运。若寇不战，运道又绝，因敌为资，复无所得，此危道也。不若尽举见众，直趋邺城，彼畏公威名，必望风逃溃，北归辽、碣。若能出战，则事可立决。若欲城邺而守之，则当此盛夏，难为功力，百姓布野，尽为官有，易水以南必交臂请命矣。但恐明公以此计轻锐，胜负难必，欲务持重，则莫若顿兵河、济，控引漕运，俟资储充备，至来夏乃进兵，虽如賖迟，然期于成功而已。舍此二策，而连军北上，进不速决，退必愆乏。贼因此势以日月相引，渐及秋冬，水更涩滞。且北土早寒，三军裘褐者少，恐于时所忧，非独无食而已。”温又不从。

温遣建威将军檀玄攻胡陆，拔之，获燕宁东将军慕容忠。燕主𬀩以下邳王厉为征讨大都督，帅步骑二万逆战于黄墟，厉兵大败，单马奔还。高平太守徐翻举郡来降。前锋邓遐、朱序败燕将傅颜于林渚。𬀩复遣乐安王臧统诸军拒温，臧不能抗，乃遣散骑常侍李凤求救于秦。

秋七月，温屯武阳，燕故兖州刺史孙元帅其族党起兵应温。温至枋头，𬀩及太傅评大惧，谋奔和龙。吴王垂曰：“臣请击之，若其不捷，走未晚也。”𬀩乃以垂代乐安王臧为使持节、南讨大都督，帅征南将军范阳王德等众五万以拒温。垂表司徒左长史申胤、黄门侍郎封孚、尚书郎悉罗腾皆从军。胤，锺之子。孚，放之子也。

𬀩又遣散骑侍郎乐嵩请救于秦，许赂以虎牢以西之地。秦王坚引群臣议于东堂，皆曰：“昔桓温伐我，至灞上，燕不我救，今温伐燕，我何救焉。且燕不称藩于我，我何为救之。”王猛密言于坚曰：“燕虽强大，慕容评固非温敌也。若温举山东，进屯洛邑，收幽、冀之兵，引并、豫之粟，观兵崤、渑，则陛下大事去矣。今不如与燕合兵以退温，温退，燕亦病矣，然后我承其弊而取之，不亦善乎？”坚从之。八月，遣将军苟池、洛州刺史邓羌帅步骑二万以救燕，出自洛阳，军至颍川。又遣散骑侍郎姜抚报使于燕。以王猛为尚书令。

太子太傅封孚问于申胤曰：“温众强士整，乘流直进，今大军徒逡巡高岸，兵不接刃，未见克殄之理，事将何如？”胤曰：“以温今日声势，似能有为，然在吾观之，必无成功。何则。晋室衰弱，温专制其国，晋之朝臣，未必皆与之同心。故温之得志，众所不愿也，必将乖阻以败其事。又温骄而恃众，怯于应变。大众深入，值可乘之会，反更逍遥中流，不出赴利，欲望持久，坐取全胜。若粮廪愆悬，情见势屈，必不战自败，此自然之数也。”

温以燕降人段思为乡导，悉罗腾与温战，生擒思。温使故赵将李述徇赵、魏，腾又与虎贲中郎将染干津共击斩之。温军夺气。初，温使豫州刺史袁真攻谯、梁，开石门以通水运，真克谯、梁而不能开石门，水运路塞。

九月，燕范阳王德帅骑一万、兰台治书侍御史刘当帅骑五千屯石门，豫州刺史李邽帅州兵五千断温粮道。当，佩之子也。德使将军慕容宙帅骑一千为前锋，与晋兵遇，宙曰：“晋人轻剽，怯于陷敌，勇于乘退。宜设饵以钓之。”乃使二百骑挑战，分馀骑为三伏。挑战者兵未交而走，晋兵追之，宙帅伏以击之，晋兵死者甚众。

温战数不利，粮储复竭，又闻秦兵将至，丙申，焚舟，弃辎重、铠仗，自陆道奔还。以毛虎生督东燕等四郡诸军事，领东燕太守。

温自东燕出仓垣，凿井而饮，行七百馀里。燕之诸将争欲追之，吴王垂曰：“不可。温初退惶恐，必严设警备，简精锐为后拒，击之未必得志，不如缓之。彼幸吾未至，必昼夜疾趋，俟其士众力尽气衰，然后击之，无不克矣。”乃帅八千骑徐行蹑其后。温果兼道而进。数日，垂告诸将曰：“温可击矣。”乃急追之，及温于襄邑。范阳王德先帅劲骑四千伏于襄邑东涧中，与垂夹击温，大破之，斩首三万级。秦苟池邀击温于谯，又破之，死者复以万计。孙元遂据武阳以拒燕，燕左卫将军孟高讨擒之。

冬十月己巳，大司马温收散卒屯于山阳。温深耻丧败，乃归罪于袁真，奏免真为庶人，又免冠军将军邓遐官。真以温诬已，不服，表温罪状。朝廷不报。真遂据寿春叛降燕，且请救，亦遣使如秦。温以毛虎生领淮南太守，守历阳。

燕主𬀩遣大鸿胪温统拜袁真使持节、都督淮南诸军事、征南大将军、扬州刺史，封宜城公。统未逾淮而卒。

冬十一月辛丑，丞相昱与大司马温会涂中，以谋后举。以温世子熙为豫州刺史、假节。十二月，大司马温发徐、兖州民筑广陵城，徙镇之。时征役既频，加之疫疠，死者什四五，百姓嗟怨。秘书监太原孙盛作《晋春秋》，直书时事。大司马温见之，怒，谓盛子曰：“枋头诚为失利，何至乃如尊君所言。若此史遂行，自是关君门户事。”其子遽拜谢，请改之。时盛年老家居，性方严，有轨度，子孙虽班白，待之愈峻。至是诸子乃共号泣稽颡，请为百口切计。盛大怒，不许，诸子遂私改之。盛先已写别本，传之外国。及孝武帝购求异书，得之于辽东人，与见本不同，遂两存之。

五年春二月癸酉，袁真卒。陈郡太守朱辅立真子瑾为建威将军、豫州刺史，以保寿春。遣其子干之及司马爨亮如邺请命。燕人以瑾为扬州刺史，辅为荆州刺史。

夏四月，燕、秦皆遣兵助袁瑾，大司马温遣督抚竺瑶等御之。燕兵先至，瑶等与战于武丘，破之。南顿太守桓石虔克南城。石虔，温之弟子也。秋八月，大司马温自广陵帅众二万讨袁瑾，以襄城太守刘波为淮

南内史，将五千人镇石头。波，隗之孙也。癸丑，温败瑾于寿春，遂围之。燕左卫将军孟高将骑兵救瑾，至淮北，未渡，会秦伐燕，燕召高还。

简文帝咸安元年春正月，袁瑾、朱辅求救于秦。秦王坚以瑾为扬州刺史，辅为交州刺史，遣武卫将军武都王鉴、前将军张蚝帅步骑二万救之。大司马温遣淮南太守桓伊、南顿太守桓石虔等击鉴、蚝于石桥，大破之，秦兵退屯慎城。伊，宣之子也。丁亥，温拔寿春，擒瑾及辅，拜其宗族送建康斩之。

晋明帝太宁二年。成主雄，后任氏无子，有妾子十馀人，雄立其兄荡之子班为太子，使任后母之。群臣请立诸子，雄曰：“吾兄，先帝之嫡统，有奇材大功事垂克而早世，朕常悼之。且班仁孝好学，必能负荷先烈。”太傅骧、司徒王达谏曰：“先王立嗣必子者，所以明定分而防篡夺也。宋宣公、吴馀祭足以观矣。”雄不听。骧退而流涕曰：“乱自此始矣。”班为人谦恭下士，动遵礼法，雄每有大议，辄令豫之。

成帝咸和九年夏六月，成主雄生疡于头。身素多金创，及病，旧痕皆脓溃，诸子皆恶而远之，独太子班昼夜侍侧，不脱衣冠，亲为吮脓。雄召大将军建宁王寿受遗诏辅政。丁卯，雄卒，太子班即位。以建宁王寿录尚书事，政事皆委于寿及司徒何点、尚书令王环，班居中行丧礼，一无所预。

秋九月，成主雄之子车骑将军越屯江阳，奔丧至成都。以太子班非雄所生，意不服，与其弟安东将军期谋作乱。班弟玝劝班遣越还江阳，以期为梁州刺史，镇葮萌。班以未葬，不忍遣，推心待之，无所疑间，遣玝出屯于涪。冬十月癸亥朔，越因班夜哭，弑之于殡宫，并杀班兄领军将军都，矫太后任氏令，罪状班而废之。

初，期母冉氏贱，任氏母养之。期多才艺，有令名。及班死，众欲立越，越奉期而立之。甲子，期即皇帝位，谥班曰戾太子。以越为相国，封建宁王。加大将军寿大都督，徙封汉王。皆录尚书事。以兄霸为中领军、镇南大将军，弟保为镇西大将军、汶山太守。从兄始为征东大将军，代越镇江阳。丙寅，葬雄于安都陵，谥曰武皇帝，庙号太宗。

始欲与寿共攻期，寿不敢发。始怒，反谮寿于期，请杀之。期欲藉寿以讨李玝，故不许，遣寿将兵向涪。寿先遣使告玝以去就利害，开其去路。玝遂来奔，诏以玝为巴郡太守。期以寿为梁州刺史，屯涪。

咸康元年秋九月，成太子班之舅罗演与汉王相天水上官澹谋杀成主期，立班子。事觉，期杀演、澹及班母罗氏。期自以得志，轻诸旧臣，信任尚书令景骞、尚书姚华、田褒、中常侍许涪等，刑赏大政，皆决于数人，希复关公卿。褒无他才，尝劝成主雄立期为太子，故有宠。由是纪纲隳紊，雄业始衰。

四年。成主期骄虐日甚，多所诛杀，而籍没其资财、妇女，由是大臣多不自安。汉王寿素贵重，有威名，期及建宁王越等皆忌之。寿惧不免，每当入朝，常诈为边书，辞以警急。初，巴西处士龚壮，父、叔皆为李特所杀。壮欲报仇，积年不除丧。寿数以礼辟之，壮不应，而往见寿。寿密问壮以自安之策，壮曰：“巴、蜀之民本皆晋臣，节下若能发兵西取成都，称藩于晋，谁不争为节下奋臂前驱者。如此，则福流子孙，名垂不朽，岂徒脱今日之祸而已。”寿然之，阴与长史略阳罗恒、巴西解思明谋攻成都。期颇闻之，数遣许涪至寿所，伺其动静，又鸩杀寿养弟安北将军攸。

[夏四月]，寿乃诈为妹夫任调书，云期当取寿，其众信之。遂帅步骑万馀人自涪袭成都，许赏以城中财物。以其将李奕为前锋。期不意其至，初不设备。寿世子势为翊军校尉，开门纳之。遂克成都，屯兵宫门。期遣侍中劳寿。寿奏建宁王越、景骞、田褒、姚华、许涪及征西将军李遐、将军李西等怀奸乱政，皆收杀之，纵兵大掠，数日乃定。寿矫以太后任氏令，废期为邛都县公，幽之别宫，追谥戾太子曰哀皇帝。

罗恒、解思明、李奕等劝寿称镇西将军、益州牧、成都王，称藩于晋，送邛都公于建康。任调及司马蔡兴、侍中李艳等劝寿自称帝。寿命筮之，占者曰：“可数年天子。”调喜曰：“一日尚足，况数年乎？”思明曰：“数年天子，孰与百世诸侯。”寿曰：“朝闻道，夕死可矣。”遂即皇帝位，改国号曰汉，大赦，改元汉兴。以安车束帛征龚壮为太师，壮誓不仕，寿所赠遗，一无所受。

寿改立宗庙，追尊父骧曰献皇帝，母昝氏为皇太后，立妃阎氏为皇后，世子势为皇太子。更以旧庙为大成庙，凡诸制度，多所改易。以董皎为相国，罗恒为尚书令，解思明为广汉太守，任调为镇北将军、梁州刺史，李奕为西夷校尉，从子权为宁州刺史。公卿、州郡，悉用其辽佐代之。成氏旧臣、近亲及六郡士人皆见疏斥。邛都县公期叹曰：“天下主乃为小县公，不如死。”五月，缢而卒。寿谥曰幽公，葬以王礼。

夏六月，汉李奕从兄广汉太守干告大臣谋废立。秋七月，汉主寿使其子广与大臣盟于前殿。徙干为汉嘉太守。以李闳为荆州刺史，镇巴郡。

八月，蜀中久雨，百姓饥疫，寿命群臣极言得失。龚壮上封事称“陛下起兵之初，上指星辰，昭告天地，歃血盟众，举国称藩，天应人悦，大功克集，而论者未谕，权宜称制。今淫雨百日，饥疫并臻，天其或者将以监示陛下故也。愚谓宜遵前盟，推奉建康，彼必不爱高爵重位以报大功。虽降阶一等，而子孙无穷，永保福祚，不亦休哉。论者或言二州附晋则荣，六郡人事之不便。昔公孙述在蜀，羁客用事，刘备在蜀，楚士多贵。及吴、郡西伐，举国屠灭，宁分客主。论者不达安固之基，苟惜名位，以为刘氏守令方仕州郡，曾不知彼乃国亡主易，岂同今日义举，主荣臣显哉。论者又谓臣当为法正。臣蒙陛下大恩，恣臣所安，至于荣禄，无问汉、晋，臣皆不处，复何为效法正乎？”寿省书内惭，秘而不宣。九月，汉仆射任颜谋反，诛。颜，任太后之弟也。汉主寿因尽诛成主雄诸子。

五年秋九月，汉主寿疾病，罗恒、解思明覆议奉晋，寿不从。李演覆上书言之，寿怒，杀演。寿常慕汉武、魏明之为人，耻闻父兄时事，上书者不得言先世政教，自以为胜之也。舍人杜袭作诗十篇，托言应璩以讽谏。寿报曰：“省诗知意。若今人所作，乃贤哲之话言。若古人所作，则死鬼之常辞耳。”

七年冬十二月，汉主寿以其太子势领大将军、录尚书事。初，成主雄以俭约宽惠得蜀人心。及李闳、王嘏还自邺，盛称邺中繁庶宫殿壮丽，且言赵王虎以刑杀御下，故能控制境内。寿慕之，徙旁郡民三丁以上者以实成都，大修宫室，治器玩，人有小过，辄杀以立威。左仆射蔡兴、右仆射李嶷皆坐直谏死。民疲于赋役，吁嗟满道，思乱者众矣。

康帝建元元年秋八月，汉主寿卒，谥曰昭文，庙号中宗。太子势即位，大赦。

二年夏四月，汉太史令韩皓上言：“荧惑守心，乃宗庙不修之谴。”汉主势命群臣议之。相国董皎、侍中王嘏以为“景武创业，献文承基，至亲不远，无宜疏绝。”势乃更命祀成始祖、太宗，皆谓之汉。

穆帝永和元年秋八月，汉主势之弟大将军广以势无子，求为太弟，势不许。马当、解思明谏曰：“陛下兄弟不多，若复有所废，将益孤危。”固请许之。势疑其与广有谋，收当、思明斩之，夷其三族。遣太保李奕袭广于涪城，贬广为临邛侯，广自杀。思明被收，叹曰：“国之不亡，以我数人在也。今其殆矣。”言笑自若而死。思明有智略，敢谏诤，马当素得人心，及其死，士民无不哀之。

二年冬，汉太保李奕自晋寿举兵反，蜀人多从之，众至数万。汉主势登城拒战，奕单骑突门，门者射而杀之，其众皆溃。势大赦境内，改年嘉宁。势骄淫，不恤国事，多居禁中，罕接公卿，疏忌旧臣，信任左右，谗谄并进，刑罚苛滥，由是中外离心。蜀土先无獠，至是始从山出，自巴西至犍为、梓潼，布满山谷，十馀万落，不可禁制，大为民患。加以饥馑，四境之内，遂至萧条。

安西将军桓温将伐汉，将佐皆以为不可。江夏相袁乔劝之曰：“夫经略大事，固非常情所及，智者了于胸中，不必待众言皆合也。今为天下之患者，胡、蜀二寇而已。蜀虽险固，比胡为弱，将欲除之，宜先其易者。李势无道，臣民不附，且恃其险远，不修战备。宜以精卒万人轻赍疾趋，比其觉之，我已出其险要，可一战擒也。蜀地富饶，户口繁庶，诸葛武侯用之抗衡中夏，若得而有之，国家之大利也。论者恐大军既西，胡必窥觎，此似是而非。胡闻我万里远征，以为内有重备，必不敢动。纵有侵轶，缘江诸军足以拒守，必无忧也。”温从之。乔，环之子也。十一月辛未，温帅益州刺史周抚、南郡太守谯王无忌伐汉，拜表即行。委安西长史范汪以留事，加抚督梁州之四郡诸军事，使袁乔帅二千人为前锋。

三年春二月，桓温军至青衣。汉主势大发兵，遣叔父右卫将军福、从兄镇南将军权、前将军昝坚等将之，自山阳趣合水。诸将欲设伏于江南以待晋兵，昝坚不从，引兵自江北鸳鸯埼渡向犍为。

三月，温至彭模。议者欲分为两军，异道俱进，以分汉兵之势。袁乔曰：“今悬军深入万里之外，胜则大功可立，不胜则噍类无遗。当合势齐力，以取一战之捷。若分两军，则众心不一，万一偏败，大事去矣。不如全军而进，弃去釜甑，赍三日粮，以示无还心，胜可必也。”温从之。留参军孙盛、周楚将羸兵守辎重，温自将步卒直指成都。楚，抚之子也。

李福进攻彭模，孙盛等奋击，走之。温进，遇李权，三战三捷，汉兵散走归成都，镇东将军李位都迎诣温降。昝坚至犍为，乃知与温异道，还自沙头津济，比至，温已军于成都之十里陌，坚众自溃。

势悉众出战于笮桥，温前锋不利，参军龚护战死，矢及温马首。众惧，欲退而鼓吏误呜进鼓，袁乔拔剑督士卒力战，遂大破之。温乘胜长驱至成都，纵火烧其城门。汉人惶惧，无复斗志。势夜开东门走，至葭萌，使散骑常侍王幼送降文于温，自称“略阳李势叩头死罪”。寻舆榇面缚诣军门，温解缚、焚榇，送势及宗室十馀人于建康。引汉司空谯献之等以为参佐，举贤旌善，蜀人悦之。

汉故尚书仆射王誓、镇东将军邓定平、南将军王润、将军隗文等皆举兵反，众各万馀。桓温自击定，使袁乔击文，皆破之。温命益州刺史周抚镇彭模，斩王誓、王润。温留成都三十日，振旅还江陵。李势至建康，封归义侯。

夏四月丁巳，邓定、隗文等入据成都。隗文、邓定等立故国师范长生之子贲为帝而奉之，以妖异惑众，蜀人多归之。

五年夏四月，益州刺史周抚、龙骧将军朱焘击范贲，斩之，益州平。

晋穆帝永和二年冬十一月，安西将军桓温伐汉。朝廷以蜀道险远，温众少而深入，皆以为忧，惟刘惔以为必克。或问其故，惔曰：“以博知之。温善博者也，不必得则不为。但恐克蜀之后，温终专制朝廷耳。”

三年．汉主势降于温。事见《桓温灭蜀》。

四年秋八月，朝廷论平蜀之功，欲以豫章郡封桓温。尚书左丞荀蕤曰：“温若复平河、洛，将何以赏之？”乃加温征西大将军、开府仪同三司，封临贺郡公。加谯王无忌前将军。袁乔龙骧将军，封湘西伯。蕤，嵩之子也。温既灭蜀，威名大振，朝廷惮之。

升平四年冬十一月，封桓温为南郡公，温弟冲为丰城县公，子济为临贺县公。

哀帝兴宁元年夏五月，加征西大将军桓温侍中、大司马、都督中外诸军、领尚书事，假黄钺。温以抚军司马王坦之为长史。坦之，述之子也。又以征西掾郗超为参军，王珣为主簿，每事必与二人谋之。府中为之语曰：“髯参军，短主簿，能令公喜，能令公怒。”温气概高迈，罕有所推，与超言，常自谓不能测，倾身待之，超亦深自结纳。珣，导之孙也，与谢玄皆为温掾，温俱重之。曰：“谢掾年四十必拥旄杖节，王掾当作黑头公，皆未易才也。”玄，奕之子也。

二年夏五月戊辰，加大司马温扬州牧、录尚书事。壬申，使侍中召温入参朝政，温辞不至。

秋七月丁卯，诏复征大司马温入朝。八月，温至赭圻，诏尚书车灌止之。温遂城赭圻居之固，让内录，遥领扬州牧。

三年。大司马温移镇姑孰。二月丙申，帝崩于西堂。帝无嗣，皇后诏以琅邪王奕承大统。百官奉迎于琅邪第，是日即皇帝位，大赦。海西公太和三年冬十二月，加大司马温殊礼，位在诸侯王上。

简文帝咸安元年。大司马温恃其材略位望，阴蓄不臣之志尝，抚枕叹曰：“男子不能流芳百世，亦当遗臭万年。”术士杜炅能知人贵贱，温问炅以禄位所至。炅曰：“明公勋格宇宙，位极人臣。”温不悦。温欲先立功河朔以收时望，还受九锡。及枋头之败，威名顿挫。既克寿春，谓参军郗超曰：“足以雪枋头之耻乎？”超曰：“未也”久之，超就温宿，中夜，谓温曰：“明公都无所虑乎？”温曰：“卿欲有言邪？”超曰：“明公当天下重任，今以六十之年，败于大举，不建不世之勋，不足以镇惬民望。”温曰：“然则奈何？”超曰：“明公不为伊、霍之举者，无以立大威权，镇压四海。”温素有心，深以为然，遂与之定议。以帝素谨无过，而床第易诬，乃言：“帝早有痿疾，嬖人相龙、计好、朱灵宝等参侍内寝，二美人田氏、孟氏生三男，将建储立王，倾移皇基。”密播此言于民间，时人莫能审其虚实。

十一月癸卯，温自广陵将还姑孰，屯于白石。丁未，诣建康，讽褚太后，请废帝立丞相会稽王昱，并作令草呈之。太后方在佛屋烧香，内侍启云：“外有急奏”，太后出，倚户视奏数行，乃曰：“我本自疑此。”至半，便止，索笔益之曰：“未亡人不幸罹此百忧，感念存没，心焉如割。”

己酉，温集百官于朝堂。废立既旷代所无，莫有识其故典者，百官震栗。温亦色动，不知所为。尚书仆射王彪之知事不可止，乃谓温曰：“公阿衡皇家，当倚傍先代。”乃命取《霍光传》，礼度仪制，定于须臾。彪之朝服当阶，神彩毅然，曾无惧容，文武仪准，莫不取定，朝廷以此服之。于是宣太后令，废帝为东海王，以丞相、录尚书事会稽王昱统承皇极。百官入太极前殿，温使督护竺瑶、散骑侍郎刘亨收帝玺绶。帝着白帢单衣，步下西堂，乘犊车出神虎门，群臣拜辞，莫不戏欷。侍御史、殿中监将兵百人卫送东海第。温帅百官具乘舆法驾，迎会稽王于会稽邸。王于朝堂变服，着平巾帻、单衣，东向流涕，拜受玺绶。是日，即皇帝位，改元。温出次中堂，分兵屯卫。温有足疾，诏乘舆入殿。温撰辞，欲陈述废立本意，帝引见，便泣下数十行，温兢惧，竟不能一言而出。

太宰武陵王晞好习武事，为温所忌，欲废之，以事示王彪之。彪之曰：“武陵亲尊，未有显罪，不可以猜嫌之闲便相废徙。公建立圣明，当崇奖王室，与伊、周同美。此大事，宜更深详。”温曰：“此已成事，卿勿复言。”乙卯，温表“晞聚纳轻剽，息综矜忍。袁真叛逆，事相连染。顷日猜惧，将成乱阶。请免晞官，以王归蕃。”从之，并免其世子综、梁王逢等官。温使魏郡太守毛安之帅所领宿卫殿中。安之，虎生之弟也。庚戌，尊褚太后曰崇德太后。

初，殷浩卒，大司马温使人赍书吊之。浩子涓不答，亦不诣温，而与武陵王睎游。广州刺史庾蕴，希之弟也，素与温有隙。温恶殷、庾宗强，欲去之。辛亥，使其弟秘逼新蔡王晃诣西堂叩头自列，称与晞及子综、著作郎殷涓、太宰长史庾倩、掾曹秀、舍人刘强、散骑常侍庾柔等谋反。帝对之流涕，温皆收付廷尉。倩、柔，皆蕴之弟也。癸丑，温杀东海王三子及其母。甲寅，御史中丞谯王恬承温旨，请依律诛武陵王晞。诏曰：“悲惋惶怛，非所忍闻，况言之哉。其更详议。”恬，丞之孙也。乙卯，温重表固请诛晞，词甚酷切。帝乃赐温手诏曰：“若晋祚灵长，公便宜奉行前诏。如其大运去矣，请避贤路。”温览之，流汗变色，乃奏废晞及三子，家属皆徙新安郡。丙辰，免新蔡王晃为庶人，徙衡阳。殷涓、庾倩、曹秀、刘强、庾柔皆族诛，庾蕴饮鸩死。蕴兄东阳太守友子妇，桓豁之女也，故温特赦之。庾希闻难，与弟会稽王参军邈及子攸之逃于海陵陂泽中。温既诛殷、庾，威势翕赫，侍中谢安见温遥拜。温惊曰：“安石，卿何事乃尔。”安曰：“未有君拜于前，臣揖于后。”

戊午，大赦，增文武位二等。已未，温如白石，上书求归姑孰。庚申，诏进温丞相，大司马如故，留京师辅政。温固辞，仍请还镇。辛酉，温自白石还姑孰。

秦王坚闻温废立，谓群臣曰：“温前败灞上，后败枋头，不能思愆自贬以谢百姓，方更废君以自说。六十之叟，举动如此，将何以自容于四海乎。谚曰怒其室而作色于父，其桓温之谓矣。”

十二月，大司马温奏“废放之人，屏之以远，不可以临黎元。东海王宜依昌邑故事，筑第吴郡。”太后诏曰：“使为庶人，情有不忍，可特封王。”温又奏“可封海西县侯。”庚寅，封海西县公。

温威振内外，帝虽处尊位，拱默而已，常惧废黜。先是，荧惑守太微端门，逾月而海西废。辛卯，荧惑逆行入太微，帝甚恶之。中书侍郎郗超在直，帝谓超曰：“命之修短，本所不计，故当无复近日事邪？”超曰：“大司马臣温，方内固社稷，外恢经略，非常之事，臣以百口保之。”及超请急省其父，帝曰：“致意尊公，家国之事，遂至于此，由吾不能以道匡卫，愧叹之深，言何能谕。”因咏庾阐诗云：“志士痛朝危，忠臣哀主辱。”遂泣下沾襟。帝美风仪，善容止，留心典籍，凝尘满席，湛如也。虽神识恬畅，然无济世大略，谢安以为惠帝之流，但清谈差胜耳。

郄超以温故，朝中皆畏事之。谢安尝与左卫将军王坦之共诣超，日旰未得前，坦之欲去，安曰：“独不能为性命忍须臾邪？”二年春三月戊午，遣侍中王坦之征大司马温入辅，温复辞。

夏四月，徙海西公于吴县西柴里，敕吴国内史刁彝防卫，又遣御史顾允监察之。彝，协之子也。

六月，庾希、庾邈与故青州刺史武林之子遵聚众夜入京口城，晋陵太守卞眈逾城奔曲阿。希诈称受海西公密旨诛大司马温。建康震扰，内外戒严卞眈发诸县兵二千人击希，希败，闭城自守。温遣东海内史周少孙讨之。秋七月壬辰，拔其城，擒希、邈及其亲党皆斩之。眈，壶之子也。

甲寅，帝不豫，急召大司马温入辅，一日一夜发四诏，温辞不至。初，帝为会稽王，娶王述从妹为妃，生世子道生及弟俞生。道生疏躁无行，母子皆以幽废死。馀三子，郁、朱生、天流，皆早夭。诸姬绝孕将十年，王使善相者视之，皆曰：“非其人。”又使视诸婢媵，有李陵容者，在织坊中，黑而长，宫人谓之“昆仑”，相者惊曰：“此其人也。”王召之侍寝，生子昌明及道子。已未，昌明为皇太子，生十年矣。以道子为琅邪王，领会稽国，以奉帝母郑太妃之祀。遗诏“大司马温依周公居摄故事。”又曰：“少子可辅者辅之，如不可，君自取之。”侍中王坦之自持诏入，于帝前毁之。帝曰：“天下，傥来之运，卿何所嫌。”坦之曰：“天下，宣、元之天下，陛下何得专之。”帝乃使坦之改诏曰：“家国事一禀大司马，如诸葛武侯、王丞相故事。”是日，帝崩。

群臣疑惑，未敢立嗣，或曰：“当须大司马处分”。尚书仆射王彪之正色曰：“天子崩，太子代立，大司马何容得异。若先面咨，必反为所责。”朝议乃定。太子即皇帝位，大赦。崇德太后令，以帝冲幼，加在谅暗，令温依周公居摄故事。事已施行，王彪之曰：“此异常大事，大司马必当固让，使万机停滞，稽废山陵，未敢奉令，谨具封还。”事遂不行。

温望简文临终禅位于己，不尔便当居摄。既不副所望，甚愤怨，与弟冲书曰：“遗诏使吾依武侯、王公故事耳。”温疑王坦之、谢安所为，心衔之。诏谢安征温入辅，温又辞。冬十月，彭城妖人卢悚自称大道祭酒，事之者八百馀家。十一月，遣弟子许龙如吴，晨到海西公门，称太后密诏，奉迎兴复。公初欲从之，纳保母谏而止。龙曰：“大事垂捷，焉用儿女子言乎？”公曰：“我得罪于此，幸蒙宽宥，岂敢妄动。且太后有诏，便应官属来，何独使汝也。汝必为乱。”因叱左右缚之，龙惧而走。甲午，悚帅众三百人晨攻广莫门，诈称海西公还，由云龙门突入殿庭，略取武库甲仗，门下吏士骇愕不知所为。游击将军毛安之闻难，帅众直入云龙门，手自奋击。左卫将军殷康、中领军桓秘入止车门，与安之并力讨诛之，并党与死者数百人。海西公深虑横祸，专饮酒，恣声色，有子不育，时人怜之。朝廷以其安于屈辱，故不复为虞。

孝武帝宁康元年春二月，大司马温来朝。辛巳，诏吏部尚书谢安、侍中王坦之迎于新亭。是时，都下人情恟恟，或云欲诛王、谢，因移晋室。坦之甚惧。安神色不变，曰：“晋祚存亡，决于此行。”温既至，百官拜于道侧。温大陈兵卫，延见朝士，有位望者皆战慑失色，坦之流汗沾衣，倒执手板。安从容就席，坐定，谓温曰：“安闻诸侯有道，守在四邻，明公何须壁后置人邪？”温笑曰：“正自不能不尔。”遂命左右撤之，与安笑语移日。郗超常为温谋主，安与坦之见温，温使超卧帐中听其言。风动帐开，安笑曰：“郄生可谓入幕之宾矣。”时天子幼弱，外有强臣，安与坦之尽忠辅卫，卒安晋室。

三月，温有疾，停建康十四日，甲午，还姑孰。秋七月己亥，南郡宣武公桓温薨。

初，桓温疾笃，讽朝廷求九锡，屡使人趣之。谢安、王坦之故缓其事，使袁宏具草。宏以示王彪之，彪之叹其文辞之美，因曰：“卿固大才，安可以此示人。”谢安见其草，辄改之，由是历旬不就。宏密谋于彪之，彪之曰：“闻彼病日增，亦当不复支久，自可更少迟回。”宏从之。

温弟江州刺史冲问温以谢安、王坦之所任，温曰：“渠等不为汝所处分。”其意以为，已存，彼必不敢立异，死则非冲所制。若害之，无益于冲，更失时望故也。

温以世子熙才弱，使冲领其众。于是桓秘与熙弟济谋共杀冲。冲密知之，不敢入。俄顷，温薨，冲先遣力士拘录熙、济而后临丧。秘遂被废弃，熙、济俱徙长沙。诏葬温依汉霍光及安平献王故事。冲称温遗命，以少子玄为嗣，时方五岁，袭封南郡公。

庚戌，加右将军荆州刺史桓豁征西将军、督荆杨雍交广五州诸军事。以江州刺史桓冲为中军将军、都督扬豫江三州诸军事、扬豫二州刺史，镇姑孰。竟陵太守桓石秀为宁远将军、江州刺史，镇浔阳。石秀，豁之子也。冲既代温居任，尽忠王室。或劝冲诛除时望，专执时权，冲不从。始温在镇，死罪皆专决不请，冲以为生杀之重，当归朝廷，凡大辟皆先上，须报，然后行之。

谢安以天子幼冲，新丧元辅，欲请崇德太后临朝。王彪之曰：“前世人主幼在襁褓，母子一体，故可临朝。太后亦不能决事，要须顾问大臣。今上年出十岁，垂及冠婚，反令从嫂临朝，示人君幼弱，岂所以光扬圣德乎。诸公必欲行此，岂仆所制，所惜者大体耳。”安不欲委任桓冲，故使太后临朝，已得以专献替裁决，遂不从彪之之言。八月壬子，太后复临朝摄政。

太元二年冬十二月，临海太守郗超卒。初，超党于桓氏，以父愔忠于王室，不令知之。及病甚，出一箱书授门生曰：“公年尊，我死之后，若以哀惋害寝食者，可呈此箱。不尔，即焚之。”既而愔果哀惋成疾，门生呈箱，皆与桓温往返密计。愔大怒曰：“小子死已晚矣。”遂不复哭。

十一年冬十月甲申，海西公奕薨于吴。

晋怀帝永嘉四年。略阳临渭氐酋蒲洪，骁勇多权略，群氐畏服之。汉主聪遣使拜洪平远将军，洪不受，自称护氐校尉、秦州刺史、略阳公。元帝大兴二年。蒲洪降赵，赵主曜以洪为率义侯。

成帝咸和四年秋八月，后赵中山公虎攻集木且羌于河西，克之。氐王蒲洪、羌酋姚弋仲俱降于虎，虎表洪监六夷军事。

八年冬十月，氐帅蒲洪自称雍州刺史，西附张骏。丞相虎分命诸将屯汧、陇，遣将军麻秋讨蒲洪。洪帅户二万降于虎，虎迎拜洪光烈将军、护氐校尉。洪至长安，说虎徙关中豪杰及氐、羌以实东方，曰：“诸氐皆洪家部曲，洪帅以从，谁敢违者。”虎从之，徙秦、雍及氐、羌十馀万户于关东。以洪为龙骧将军、流民都督，使居枋头。

咸康四年。赵王虎之攻燕，蒲洪以功拜使持节、都督六夷诸军事、冠军大将军，封平西郡公。石闵言于虎曰：“蒲洪雄俊，得将士死力，诸子皆有非常之才，且握强兵五万，屯据近畿。宜密除之，以安社稷。”虎曰：“吾方倚其父子以取吴、蜀，奈何杀之？”待之愈厚。

穆帝永和五年。高力督定阳梁犊作乱，赵王虎以车骑将军蒲洪讨灭，进封蒲洪为侍中、车骑大将军、开府仪同三司、都督雍秦州诸军事、雍州刺史，进封略阳郡公。

夏四月，赵王虎病卒，太子世即位，以彭城王遵为丞相，遵杀世自立。

武兴公石闵言于遵曰：“蒲洪，人杰也。今以洪镇关中，臣恐秦、雍之地非复国家之有。此虽先帝临终之命，然陛下践祚，自宜改图。”遵从之，罢洪都督，馀如前制。洪怒，归枋头。

冬十一月，秦、雍流民相帅西归，路由枋头，共推蒲洪为主，众至十馀万。洪子健在邺，斩关出奔枋头。侍中王鉴惧洪之逼，欲以计遣之，乃以洪为都督关中诸军事、征西大将军、雍州牧、领秦州刺史。洪会官属，议应受与不。主簿程朴请且与赵连和，如列国分境而治。洪怒曰：“吾不堪为天子邪，而云列国乎？”引朴斩之。

六年春正月，姚弋仲、蒲洪各有据关右之志。弋仲遣其子襄帅众五万击洪，洪迎击，破之，斩获三万馀级。洪自称大都督、大将军、大单于、三秦王，改姓苻氏。以南安雷弱儿为辅国将军。安定梁楞为前将军，领左长史。冯翊鱼遵为后将军，领右长史。京兆段陵为左将军，领左司马。王堕为右将军，领右司马。天水赵俱、陇西牛夷、北地辛牢皆为从事中郎，氐酋毛贵为单于辅相。

三月，麻秋说苻洪曰：“冉闵、石祇方相持，中原之乱未可平也。不如先取关中，基业己固，然后东争天下，谁能敌之。”洪深然之。既而秋因宴鸩洪，欲并其众，世子健收秋斩之。洪谓健曰：“吾所以未入关者，以为中州可定。今不幸为竖子所困。中州非汝兄弟所能办，我死，汝急入关。”言终而卒。健代统其从众，乃去大都督、大将军、三秦王之号，称晋官爵，遣其叔父安来告丧，且请朝命。

秋八月，京兆杜洪据长安，自称晋征北将军、雍州刺史，以冯翊张琚为司马，关西夷、夏皆应之。苻健欲取之，恐洪知之，乃受赵官爵。以赵俱为河内太守，戍温。牛夷为绥集将军，戍怀。治宫室于枋头，课民种麦，示无西意。有知而不种者，健杀之以徇。既而自称晋征西大将军、都督关中诸军事、雍州刺史。以武威贾玄硕为左长史，略阳梁安为右长史，段纯为左司马，辛牢为右司马，京兆王鱼、安定程肱、胡文等为军咨祭酒。悉众而西，以鱼遵为先锋，行至盟津，为浮梁以济。遣弟辅国将军雄帅众五千自潼关入，兄子扬武将军菁帅众七千自轵关入。临别，执菁手曰：“若事不捷，汝死河北，我死河南，不复相见。”既济，焚桥，自帅大众随雄而进。

杜洪闻之，与健书，侮嫚之。以张琚弟先为征虏将军，帅众万三千逆战于潼关之北，先兵大败，走还长安。洪悉召关中之众以拒健。洪弟郁劝洪迎健，洪不从，郁帅所部降于健。

健遣苻雄徇渭北。氐酋毛受屯高陵，徐嗟屯好畤，羌酋白犊屯黄白，众各数万，皆斩洪使，遣子降于健。苻菁、鱼遵所过城邑，无不降附。洪惧，固守长安。

九月，苻菁与张先战于渭北，擒之，三辅郡县堡壁皆降。冬十月，苻健长驱至长安，杜洪、张琚奔司竹。

十一月甲午，苻健入长安，以民心思晋，乃遣参军杜山伯诣建康献捷，并修好于桓温。于是秦、雍夷、夏皆附之。赵凉州刺史石宁独据上邽不下，十二月，苻健击斩之。

七年春正月，苻健左长史贾玄硕等请依刘备称汉中王故事，表健为都督关中诸军事、大将军、大单于、秦王。健怒曰：“吾岂堪为秦王邪。且晋使未返，我之官爵，非汝曹所知也。”既而密使梁安讽玄硕等上尊号，健辞让再三，然后许之。丙辰，健即天王、大单于位，国号大秦，大赦，改元皇始。追尊父洪为武惠皇帝，庙号太祖。立妻强氏为天王后，子苌为太子，靓为平原公，生为淮南公，觌为长乐公，方为高阳公，硕为北平公，腾为淮阳公，柳为晋公，桐为汝南公，庾为魏公，武为燕公，幼为赵公。以苻雄为都督中外诸军事、丞相、领车骑大将军、雍州牧、东海公，苻菁为卫大将军、平昌公，宿卫二宫。雷弱儿为太尉，毛贵为司空，略阳姜伯周为尚书令，梁楞为左仆射，王堕为右仆射，鱼遵为太子太师，强平为太傅，段纯为太保，吕婆楼为散骑常侍。伯周，健之舅。平，王后之弟。婆楼，本略阳氐酋也。

三月秦王健分遣使者周民疾苦，搜罗俊异。宽重敛之税，弛离宫之禁，罢无用之器，去侈靡之服，凡赵之苛政不便于民者，皆除之。

杜洪、张琚遣使召梁州刺史司马勋。夏四月，勋帅步骑三万赴之，秦王健御之于五丈原。勋屡战皆败，退归南郑。健以中书令贾玄硕始者不上尊号，衔之，使人告玄硕与司马勋通，并其诸子皆杀之。

八年春正月，秦丞相雄等请秦王健正尊号，依汉、晋之旧，不必效石氏之初。健从之，即皇帝位，大赦。诸公皆进爵为王。且言单于所以统壹百蛮，非天子所宜领，以授太子苌。

司马勋既还汉中，杜洪、张琚屯宜秋。洪自以右族，轻琚，琚遂杀洪，自立为秦王，改元建昌。夏五月，秦主健攻张琚于宜秋，斩之。

十年夏六月丙申，秦东海敬武王雄卒，秦王健哭之呕血，曰：“天不欲吾平四海邪。何夺吾元才之速也。”赠魏王。雄以佐命元勋，位兼将相，权侔人主，而谦恭泛爱，遵奉法度，故健重之，常曰：“元才，吾之周公也。”子坚袭爵。坚性至孝，幼有志度，博学多能，交结英豪，吕婆楼、强汪及略阳梁平老皆与之善。

十一月。秦淮南王苻生，幼无一目，性粗暴。其祖父洪尝戏之曰：“吾闻瞎儿一泪，信乎？”生怒，引佩刀自刺出血，曰：“此亦一泪也。”洪大惊，鞭之。生曰：“性耐刀槊，不堪鞭棰。”洪谓其父健曰：“此儿性悖，宜早除之，不然必破人家。”健将杀之，健弟雄止之曰：“儿长自应改，何可遽尔。”及长，力举千钧，手格猛兽，走及奔马，击刺骑射，冠绝一时。献哀太子卒，强后欲立少子晋王柳。秦主健以谶文有“三羊五眼”，乃立生为太子。以司空平昌王菁为太尉，尚书令王堕为司空，司隶校尉梁楞为尚书令。

夏六月丙子，秦主健寝疾。庚辰，平昌王菁勒兵入东宫，将杀太子生而自立。时生侍疾西宫，菁以为健已卒，攻东掖门。健闻变，登端门，陈兵自卫。众见健，惶惧皆舍仗逃散。健执菁，数而杀之，馀无所问。

壬午，以大司马武都王安都督中外诸军事。甲申，健引太师鱼遵、丞相雷弱儿、太傅毛贵、司空王堕、尚书令梁楞、左仆射梁安、右仆射段纯、吏部尚书辛牢等受遗诏辅政。健谓太子生曰：“六夷酋帅及大臣执权者，若不从汝命，宜斩除之。”

臣光曰：顾命大臣，所以辅导嗣子，为之羽翼也。为之羽翼，而教使翦之，能无毙乎。知其不忠，则勿任而已矣。任以大柄，又从而猜之，鲜有不召乱者也。
乙酉，健卒。谥曰景明皇帝，庙号高祖。丙戌，太子生即位，大赦，改元寿光。群臣奏曰：“未逾年而改元，非礼也。”生怒，穷推议主，得右仆射段纯，杀之。

秋七月，秦主生尊母强氏曰皇太后，立妃梁氏为皇后。梁氏，安之女也。以其嬖臣太子门大夫南安赵韶为右仆射，太子舍人赵诲为中护军，著作郎董荣为尚书。

八月，秦主生封卫大将军黄眉为广平王，前将军飞为新兴王，皆素所善也。征大司马武都王安领太尉。以晋王柳为征东大将军、并州牧，镇蒲阪。魏王氵霝为镇东大将军、豫州牧，镇陕城。中书监胡文、中书令王鱼言于生曰：“比有星孛于大角，荧惑入东井。大角帝座，东井，秦分。于占，不出三年，国有大丧，大臣戮死。愿陛下修德以禳之。”生曰：“皇后与朕对临天下，可以应大丧矣。毛太傅、梁车骑、梁仆射受遗辅政，可以应大臣矣。”九月，生杀梁后及毛贵、梁楞、梁安。贵，后之舅也。右仆射赵韶、中护军赵诲，皆洛州刺史俱之从弟也，有宠于生，乃以俱为尚书令。俱固辞以疾，谓韶、诲曰：“汝等不复顾祖宗，欲为灭门之事。毛、梁何罪，而诛之。吾何功，而代之。汝等可自为，吾其死矣。”遂以忧卒。

冬十一月，秦以辛牢守尚书令，赵韶为左仆射，尚书董荣为右仆射，中护军赵诲为司隶校尉。

十二月，秦丞相雷弱儿性刚直，以赵韶、董荣乱政，每公言于朝，见之常切齿。韶、荣谮之于秦主生，生杀弱儿及其九子、二十七孙。于是诸羌皆有离心。

生虽在谅阴，游饮自若。弯弓露刃以见朝臣，锤钳锯凿，可以害人之具，备置左右。即位未几，后妃公卿已下至于仆隶，凡杀五百馀人，截胫、拉胁、锯项、刳胎者，比比有之。

十二年。秦司空王堕性刚峻，右仆射董荣、侍中强国皆以佞幸进，堕疾之如仇，每朝见荣，未尝与之言。或谓堕曰：“董君贵幸无比，公宜小降意接之。”堕曰：“董龙是何鸡狗，而令国士与之言乎？”会有天变，荣与强国言于秦主生曰：“今天谴甚重，宜以贵臣应之。”生曰：“贵臣唯有大司马及司空耳。”荣、国曰：“大司马国之懿亲，不可杀也。”乃杀王堕。将刑，荣谓之曰：“今日复敢比董龙于鸡狗乎？”堕瞋目叱之。洛州刺史杜郁，堕之甥也，左仆射赵韶恶之，谮于生，以为贰于晋而杀之。春正月壬戌，生宴群臣于太极殿，以尚书令辛牢为酒监，酒酣，生怒曰：“何不强人酒而犹有坐者。”引弓射牢，杀之。群臣惧，莫敢不醉，偃仆失冠，生乃悦。三月，秦主生发三辅民治渭桥，金紫光禄大夫程肱谏，以为妨农，生杀之。

夏四月，长安大风，发屋拔木。秦宫中惊扰，或称贼至，宫门昼闭，五日乃止。秦主生推告贼者，刳出其心。左光禄大夫强平谏曰：“天降灾异，陛下当爱民事神，缓刑崇德以应之，乃可弭也。”生怒，凿其顶而杀之。卫将军广平王黄眉、前将军新兴王飞、建节将军邓羌，以平，太后之弟，叩头固谏。生弗听，出黄眉为左冯翊，飞为右扶风，羌行咸阳太守，犹惜其骁勇，故皆弗杀。五月，太后强氏以忧恨卒，谥曰明德。

六月，秦主生下诏曰：“朕受皇天之命，君临万邦，嗣统已来，有何不善，而谤讟之音，扇满天下。杀不过千，而为之残虐。行者比肩，未足为希。方当峻刑极罚，复如朕何。”

自去春以来，潼关之西至于长安，虎狼为暴，昼则继道，夜则废屋，不食六畜，专务食人，凡杀七百馀人。民废耕桑，相聚邑居，而为害不息。秋七月，秦群臣奏请禳灾。生曰：“野兽饥则食人，饱当自止，何禳之有。且天岂不爱民哉，正以犯罪者多，故助朕杀之耳。”

冬十月，秦主生夜食枣多，旦而有疾，召太医令程延使诊之。延曰：“陛下无它疾，食枣多耳。”生怒曰：“汝非圣人，安知吾食枣。”遂斩之。

升平元年春二月，太白入东井。秦有司奏“太白罚星，东井秦分，必有暴兵起京师。”秦主生曰：“太白入井，自为渴耳，何所怪乎？”

夏五月，秦主生梦大鱼食蒲，又长安谣曰：“东海大鱼化为龙，男皆为王女为公。”生乃诛太师、录尚书事广宁公鱼遵，并其七子、十孙。金紫光禄大夫牛夷惧祸，求为荆州，生不许，以为中军将军，引见，调之曰：“牛性迟重，善持辕轭，虽无骥足，动负百石。”夷曰：“虽服大车，未经峻璧，愿试重载，乃知勋绩。”生笑曰：“何其快也。公嫌所载轻乎，朕将以鱼公爵位处公。”夷惧，归而自杀。

生饮酒无昼夜，或连月不出，奏事不省，往往寝落。或醉中决事，左右因以为奸，赏罚无准。或至申酉乃出视朝，乘醉多所杀戮。自以眇目，讳言：“残、缺、偏、只、少、无、不具”之类，误犯而死者不可胜数。好生剥牛羊驴马，𬊈鸡豚鹅鸭，纵之殿前，数十为群。或剥人面皮，使之歌舞，临观以为乐。尝问左右曰：“自吾临天下，汝外间何所闻。”或对曰：“圣明宰世，赏罚明当，天下唯歌太平。”怒曰：“汝媚我也。”引而斩之。它日，又问，或对曰：“陛下刑罚微过。”又怒曰：“汝谤我也。”亦斩之。勋旧亲戚，诛之殆尽，群臣得保一日，如度十年。

东海王坚，素有时誉，与故姚襄参军薛讃、权翼善。讃、翼密说坚曰：“主上猜忍暴虐，中外离心。方今宜主秦祀者，非殿下而谁。愿早为计，勿使它姓得之。”坚以问尚书吕婆楼，婆楼曰：“仆，刀镮上人耳，不足以办大事。仆里舍有王猛者，其人谋略不世出，殿下宜请而咨之。”坚因婆楼以招猛，一见如旧友。语及时事，坚大悦，自谓如刘玄德之遇诸葛孔明也。

六月，太史令康权言于秦主生曰：“昨夜三月并出，孛星入太微，连东井。自去月上旬沈阴不雨以至于今，将有下人谋上之祸。”生怒，以为妖言，扑杀之。特进、领御史中丞梁平老等谓坚曰：“主上失德，上下嗷嗷，人怀异志，燕、晋二方，伺隙而动，恐祸发之日，家国俱亡。此殿下之事也，宜早图之。”坚心然之，畏生趫勇，未敢发。

生夜对侍婢言曰：“阿法兄弟亦不可信，明当除之。”婢以告坚及坚兄清河王法。法与梁平老及特进、光禄大夫强汪帅壮士数百潜入云龙门，坚与吕婆楼帅麾下三百人鼓噪继进，宿卫将士皆舍仗归坚。生犹醉寐，坚兵至，生惊问左右曰：“此辈何人。”左右曰：“贼也”生曰：“何不拜之。”坚兵皆笑。生又大言：“何不速拜。不拜者斩之。”坚兵引生置别室，废为越王，寻杀之，谥曰厉王。

坚以位让法，法曰：“汝嫡嗣，且贤，宜立”坚曰：“兄年长，宜立”坚母苟氏泣谓群臣曰：“社稷重事，小儿自知不能，它日有悔，失在诸君。”群臣皆顿首请立坚。坚乃去皇帝之号，称大秦天王，即位于太极殿。诛生幸臣中书监董荣、左仆射赵韶等二十馀人。大赦，改元永兴。追尊父雄为文桓皇帝。母苟氏为皇太后，妃苟氏为皇后，世子宏为皇太子。以清河王法为都督中外诸军事、丞相、录尚书事、东海公。诸王皆降爵为公。以从祖右光禄大夫永安公侯为太尉，晋公柳为车骑大将军、尚书令。封弟融为阳平公，双为河南公，子丕为长乐公，晖为平原公，熙为广平公，睿为巨鹿公。以汉阳李威为左仆射，梁平老为右仆射，强汪为领军将军，吕婆楼为司隶校尉，王猛为中书侍郎。

融好文学，明辩过人，耳闻则诵，过目不忘。力敌百夫，善骑射击刺，少有令誉，坚爱重之，常与共议国事。融经综内外，刑政修明，荐才扬滞，补益弘多。丕亦有文武才干，治民断狱，皆亚于融。

威，苟太后之姑子也，素与魏王雄友善，生屡欲杀坚，赖威营救得免。威得幸于苟太后，坚事之如父。威知王猛之贤，常劝坚以国事任之。坚谓猛曰：“李公知君，犹鲍叔牙之知管仲也。”猛以兄事之。

秋八月，秦王坚以权翼为给事黄门侍郎，薛讃为中书侍郎，与王猛并掌机密。九月，追复大师鱼遵等官，以礼改葬，子孙存者皆随才擢叙。

冬十一月，秦太后苟氏游宣明台，见东海公法之第门车马辐凑，恐终不利于秦王坚，乃与李威谋赐法死。坚与法诀于东堂，恸哭欧血。谥曰献哀公，封其子阳为东海公，敷为清河公。

十二月，秦王坚行至尚书，以文案不治，免左丞程卓官，以王猛代之。坚举异才，修废职，课农桑，恤困穷，礼百神，立学校，旌节义，继绝世，秦民大悦。

晋穆帝永和九年冬十月，西平敬烈公张重华有疾，子曜灵才十岁，立为世子，赦其境内。重华庶兄长宁侯祚，有勇力吏干，而倾巧善事内外，与重华嬖臣赵长、尉缉等结异姓兄弟。都尉常据请出之，重华曰：“吾方以祚为周公，使辅幼子，君是何言也。”

谢艾以枹罕之功，有宠于重华，左右疾之，谮艾出为酒泉太守。艾上疏言：“权幸用事，公室将危，乞听臣入侍。”且言：“长宁侯祚及赵长等将为乱，宜尽逐之。”十一月己未，重华疾甚，手令征艾为卫将军，监中外诸军事，辅政。祚、长等匿而不宣。丁卯，重华卒，世子曜灵立，称大司马、凉州刺史、西平公。赵长等矫重华遗令，以长宁侯祚为都督中外诸军事、抚军大将军，辅政。

冬十二月，凉右长史赵长等建议，以为“时难未夷，宜立长君。曜灵冲幼，请立长宁侯祚”。张祚先得幸于重华之母马氏，马氏许之，乃废张曜灵为凉宁侯，立祚为大都督、大将军、凉州牧、凉公。祚既得志，咨为淫虐，杀重华妃裴氏及谢艾。

十年春正月，张祚自称凉王，改建兴四十二年为和平元年。立妻辛氏为王后，子太和为太子。封弟天锡为长宁侯，子庭坚为建康侯，曜灵弟玄靓为凉武侯。置百官，郊祀天地，用天子礼乐。尚书马岌切谏，坐免官。郎中丁琪复谏曰：“我自武公以来，世守臣节，抱忠履谦，五十馀年，故能以一州之众，抗举世之虏，师徒岁起，民不告疲。殿下勋德未高于先公，而亟谋革命，臣未见其可也。彼士民所以用命，四远所以归向者，以吾能奉晋室故也。今而自尊，则中外离心，安能以一隅之地，拒天下之强敌乎？”祚大怒，斩之于阙下。

十一年秋七月，凉王祚淫虐无道，上下怨愤。祚恶河州刺史张瓘之强，遣张掖太守索孚代瓘守枹罕，使瓘讨叛胡，又遣其将易揣、张玲帅步骑万三千以袭瓘。张掖人王鸾知术数，言于祚曰：“此军出，必不还，凉国将危。”并陈祚三不道。祚大怒，以鸾为妖言，斩以徇。鸾临刑曰：“我死，军败于外，王死于内，必矣”祚族灭之。瓘闻之，斩孚，起兵击祚，传檄州郡，废祚，以侯还第，复立凉宁侯曜灵。易揣、张玲军始济河，瓘击破之。揣等单骑奔还，瓘军蹑之，姑臧振恐。骁骑将军敦煌宋混兄修与祚有隙，惧祸。八月混与弟澄西走，合众万馀人以应瓘，还向姑臧。祚遣杨秋胡将曜灵于东苑，拉其腰而杀之，埋于沙坑，谥曰哀公。

九月，凉宋混军于武始大泽，为曜灵发哀。闰月，混军至姑臧，凉王祚收张瓘弟琚及子嵩，将杀之。琚、嵩闻之，募市人数百，扬言：“张祚无道，我兄大军已至城东，敢举手者诛三族”。遂开西门纳混兵。领军将军赵长等惧罪，入合呼张重华母马氏出殿，立凉武侯玄靓为主。易揣等引兵入殿，收长等，杀之。祚案剑殿上，大呼，叱左右力战。祚素失众心，莫肯为之斗者，遂为兵人所杀。混等枭其首，宣示内外，暴尸道左，城内咸称万岁。以庶人礼葬之，并杀其二子。混、琚上玄靓为大将军、凉州牧、西平公，赦境内，复称建兴四十三年。时玄靓始七岁。

张瓘至姑臧推玄靓为凉王，自为使持节、都督中外诸军事、尚书令、凉州牧、张掖郡公，以宋混为尚书仆射。陇西人李俨据郡，不受瓘命，用江东年号，众多归之。瓘遣其将牛霸讨之，未至，西平人卫𬘭亦据郡叛，霸兵溃，奔还。瓘遣弟琚击𬘭，败之。酒泉太守马基起兵以应𬘭，瓘遣司马张姚、王国击斩之。

十二年春正月，秦征东大将军晋王柳遣参军阎负、梁殊使于凉，以书说凉王玄靓。负、殊至姑臧，张瓘见之曰：“我晋臣也，臣无境外之交，二君何以来辱？”负、殊曰：“晋王与君邻藩，虽山河阻绝，风通道会，故来修好，君何怪焉。”瓘曰：“吾尽忠事晋，于今六世矣。若与苻征东通使，是上违先君之志，下隳士民之节，其可乎？”负、殊曰：“晋室衰微，坠失天命，固己久矣，是以凉之先王，北面二赵，唯知机也。今大秦威德方盛，凉王若欲自帝河右，则非秦之敌，欲以小事大，则曷若舍晋事秦，长保福禄乎？”瓘曰：“中州好食言，曏者石氏使车适返，而戎骑已至，吾不敢信也。”负、殊曰：“自古帝王居中州者，政化各殊，赵为奸诈，秦敦信义，岂得一概待之乎。张先、杨初，皆阻兵不服，先帝讨而擒之，赦其罪戾，宠以爵秩，固非石氏之比也。”瓘曰：“必如君言，秦之威德无敌，何不先取江南，则天下尽为秦有，征东何辱命焉。”负、殊曰：“江南文身之俗，道污先叛，化隆后服。主上以为江南必须兵服，河右则可以义怀，故遣行人先申大好。若君不达天命，则江南得延数年之命，而河右恐非君之土也。”瓘曰：“我跨据三州带甲十万，西苞葱岭，东距大河，伐人有馀，况于自守，何畏于秦。”负、殊曰：“贵州山河之固，孰若崤、函。民物之饶，孰若秦、雍。杜洪、张琚因赵氏成资，兵强财富，有囊括关中，席卷四海之志。先帝戎旗西指，冰消云散，旬月之间，不觉易主。主上若以贵州不服，赫然奋怒，控弦百万，鼓行而西，未知贵州将何以待之？”瓘笑曰：“兹事当决之于王，非身所了。”负、殊曰：“凉王虽英睿夙成，然年在幼冲。君居伊、霍之任，国家安危，系君一举耳。”瓘惧，乃以玄靓之命，遣使称藩于秦，秦因玄靓所称官爵而授之。

升平三年。凉州牧张瓘，猜忌苛虐，专以爱憎为赏罚。郎中殷郇谏之，瓘曰：“虎生三日，自能食肉，不须人教也。”由是人情不附。辅国将军宋混性忠鲠，瓘惮之，欲杀混及弟澄，因废凉王玄靓而代之，征兵数万集姑臧。混知之，夏六月，与澄帅壮士杨和等四十馀骑奄入南城，宣告诸营曰：“张瓘谋逆，被太后令诛之。”俄而众至二千。瓘帅众出战，混击破之。瓘麾下玄胪刺混，不能穿甲，混擒之，瓘众悉降。瓘与弟琚皆自杀，混夷其家族。玄靓以混为使持节、都督中外诸军事、骠骑大将军、酒泉郡侯，代瓘辅政。混乃请玄靓去凉王之号，复称凉州牧。混谓玄胪曰：“卿刺我，幸而不伤，今我辅政，卿其惧乎？”胪曰：“胪受瓘恩，唯恨刺节下不深耳，窃无所惧。”混义之，任为心膂。

五年夏四月，凉骠骑大将军宋混疾甚，张玄靓及其祖母马氏往省之，曰：“将军万一不幸，寡妇孤儿将何所托。欲以林宗继将军，可乎？”混曰：“臣子林宗幼弱，不堪大任。殿下傥未弃臣门，臣弟澄政事愈于臣，但恐其儒缓，机事不称耳。殿下策励而使之，可也”混戒澄及诸子曰：“吾家受国大恩，当以死报，无恃势位以骄人。”又见朝臣，皆戒之以忠贞。及卒，行路为之挥涕。玄靓以澄为领军将军，辅政。

秋九月，凉右司马张邕恶宋澄专政，起兵攻澄，杀之，并灭其族。张玄靓以邕为中护军，叔父天锡为中领军，同辅政。

凉张邕骄矜淫纵，树党专权，多所刑杀，国人患之。张天锡所亲敦煌刘肃谓天锡曰：“国家事欲未静。”天锡曰：“何谓也。”肃曰：“今护军出入，有似长宁。”天锡惊曰：“我固疑之，未敢出口。计将安出。”肃曰：“正当速除之耳。”天锡曰：“安得其人。”肃曰：“肃即其人也。”肃时年未二十。天锡曰：“汝年少，更求其助。”肃曰：“赵白驹与肃二人足矣。”十一月，天锡与邕俱入朝，肃与白驹从天锡值邕于门下，肃斫之不中，白驹继之又不克，二人与天锡俱入宫中。邕得速走，帅甲士三百馀人攻宫门。天锡登屋大呼曰：“张邕凶逆无道，既灭宋氏，又欲倾覆我家。汝将士世为凉臣，何忍以兵相向邪。今所取者止张邕耳，它无所问。”于是邕兵悉散走，邕自刎死，尽灭其族党。玄靓以天锡为使持节、冠军大将军、都督中外诸军事，辅政。十二月，始改建兴四十九年，奉升平年号。诏以玄靓为大都督、陇右诸军事、凉州刺史、护羌校尉、西平公。

哀帝兴宁元年秋八月，张玄靓祖母马氏卒，尊庶母郭氏为太妃。郭氏以张天锡专政，与大臣张钦等谋诛之。事泄，钦等皆死。玄靓惧，以位让天锡，天锡不受。右将军刘肃等劝天锡自立。闰月，天锡使肃等夜帅兵入宫，弑玄靓，宣言暴卒，谥曰冲公。天锡自称使持节、大都督、大将军、凉州牧、西平公，时年十八。尊母刘美人曰太妃。遣司马纶骞奉章诣建康请命，并送御史俞归东还。

二年夏六月，秦王坚遣大鸿胪拜张天锡为大将军、凉州牧、西平公。海西公太和元年冬十月，张天锡遣使至秦境上，告绝于秦。

简文帝咸安元年夏四月，秦王坚命王猛为书谕天锡曰：“昔贵先公称藩刘、石者，惟审于强弱也。今论凉土之力则损于往时，语大秦之德则非二赵之匹，而将军翻然自绝，无乃非宗庙之福也欤。以秦之威，旁振无外，可以回弱水使东流，返江、河使西注。关东既平，将移兵河右，恐非六郡士民所能抗也。刘表谓汉南可保，将军谓西河可全，吉凶在身，元龟不远，宜深算妙虑，以求多福，无使六世之业一旦而坠地也。”天锡大惧，遣使谢罪称藩。坚拜天锡使持节、都督河右诸军事、骠骑大将军、开府仪同三司、凉州刺史、西平公。

冬十二月，秦以河州刺史李辩领兴晋太守，还镇枹罕，徙凉州治金城。张天锡闻秦有兼并之志，大惧，立坛于姑臧南，刑三牲，帅其官属，遥与晋三公盟。遣从事中郎韩博奉表送盟文，并献书于大司马温，期以明年夏同大举，会于上邽。

孝武帝太元元年。初，张天锡之杀张邕也，刘肃及安定梁景皆有功，二人由是有宠，赐姓张氏，以为已子，使预政事。天锡荒于酒色，不亲庶务，黜世子大怀而立嬖妾焦氏之子大豫，以焦氏为左夫人，人情愤怨。从弟从事中郎宪舆榇切谏，不听。

夏五月，秦王坚下诏曰：“张天锡虽称藩受位，然臣道未纯，可遣使持节武卫将军武都苟苌、左将军毛盛、中书令梁熙、步兵校尉姚苌等将兵临西河，尚书郎阎负、梁殊奉诏征天锡入朝，若有违王命，即进师扑讨。”是时，秦步骑十三万，军司段铿谓周虓曰：“以此众战，谁能敌之。”虓曰：“戎狄以来，未之有也。”坚又命秦州刺史苟池、河州刺史李辩、凉州刺史王统帅三州之众为苟苌后继。

秋七月，阎负、梁殊至姑臧。张天锡会官属谋之，曰：“今入朝，必不返。如其不从，秦兵必至。将若之何。”禁中录事席仂曰：“以爱子为质，赂以重宝，以退其师，然后徐为之计，此屈伸之术也。”众皆怒曰：“吾世事晋朝，忠节着于海内。今一旦委身贼庭，辱及祖宗，丑莫大焉。且河西天险，百年无虞，若悉境内精兵，右招西域，北引匈奴以拒之，何遽知其不捷也。”天锡攘袂大言曰：“孤计决矣，言降者斩。”使谓阎负、梁殊曰：“君欲生归乎。死归乎？”殊等辞气不屈，天锡怒，缚之军门，命军士交射之，曰：“射而不中，不与我同心者也。”其母严氏泣曰：“秦主以一州之地横制天下，东平鲜卑，南取巴、蜀，兵不留行，所向无敌。汝若降之，犹可延数年之命。今以蕞尔一隅，抗衡大国，又杀其使者，亡无日矣。”天锡使龙骧将军马建帅众二万拒秦。

秦人闻天锡杀阎负、梁殊，八月，梁熙、姚苌、王统、李辩济自清石津，攻凉骁烈将军梁济于河会城，降之。甲申，苟苌济自石城津，与梁熙等会攻缠缩城，拔之。马建惧，自杨非退屯清塞。天锡又遣征东将军常据帅众三万军于洪池，天锡自将馀众五万军于金昌城。安西将军敦煌宋皓言于天锡曰：“臣昼察人事，夜观天文，秦兵不可敌也，不如降之”。天锡怒，贬皓为宣威护军。广武太守辛章曰：“马建出于行陈，必不为国家用。”苟苌使姚苌帅甲士三千为前驱。庚寅，马建帅万人迎降，馀兵皆散走。辛卯，苟苌及常据战于洪池，据兵败，马为乱兵所杀，其属董儒授之以马，据曰：“吾三督诸军，再秉节钺，八将禁旅，十总外兵，宠任极矣。今卒困于此，此吾之死地也，尚安之乎？”乃就帐免胄，西向稽首，伏剑而死。秦兵杀军司席仂。癸已，秦兵入清塞，天锡遣兵司赵充哲帅众拒之。秦兵与克哲战于赤岸，大破之，俘斩三万八千级，充哲死。天锡出城自战，城内又叛，天锡与数千骑奔还姑臧。甲午，秦兵至姑臧，天锡素车白马，面缚舆榇，降于军门。苟苌释缚、焚榇，送于长安。凉州郡县悉降于秦。

九月，秦王坚以梁熙为凉州刺史，镇姑臧。徙豪右七千馀户于关中，馀皆安堵如故。封天锡为归义侯，拜北部尚书。初，秦兵之出也，先为天锡筑第于长安，至则居之。以天锡晋兴太守陇西彭和正为黄门侍郎，治中从事武兴苏膺、敦煌太守张烈为尚书郎，西平太守金城赵凝为金城太守，高昌杨干为高昌太守，馀皆随才擢叙。

晋穆帝永和九年春二月庚子，燕王俊立其妃可足浑氏为皇后，世子晔为皇太子，皆自龙城迁于蓟宫。

十年夏四月戊申，燕主俊命冀州刺史吴王霸徙治信都。初，燕王皝奇霸之才，故名之曰霸，将以为世子，群臣谏而止，然宠遇犹逾于世子。由是俊恶之，以其尝坠马折齿，更名曰缺，寻以其应识文，更名曰垂，迁侍中，录留台事，徙镇龙城。垂大得东北之和，俊愈恶之，复召还。

十二年秋七月丙子，燕献太子晔卒。升平元年春二月癸丑，燕主俊立其子中山王𬀩为太子。

二年。燕吴王垂娶段末柸女，生子令宝。段氏才高性烈，自以贵姓，不尊事可足浑后，可足浑氏衔之。燕主俊素不快于垂，中常侍涅皓因希旨告段氏及吴国典书令辽东高弼为巫蛊，欲以连污垂。俊收段氏及弼下大长秋、廷尉考验，段氏及弼志气确然，终无桡辞。掠治日急，垂愍之，私使人谓段氏曰：“人生会当一死，何堪楚毒如此，不若引服。”段氏叹曰：“吾岂爱死者邪。若自诬以恶逆，上辱祖宗，下累于王，固不为也。”辨答益明，故垂得免祸。而段氏竟死于狱中。出垂为平州刺史，镇辽东。垂以段氏女弟为继室，可足浑氏黜之，以其妹长安君妻垂。垂不悦，由是益恶之。

三年春二月，燕主俊宴群臣于蒲池，语及周太子晋，潸然流涕曰：“才子难得。自景先之亡，吾鬓发中白。卿等谓景先何如？”司徒左长史李绩对曰：“献怀太子之在东宫，臣为中庶子，太子志业，敢不知之。太子大德有八，至孝一也，聪敏二也，沈毅三也，疾谀喜直四也，好学五也，多艺六也，谦恭七也，好施八也。”俊曰：“卿誉之虽过，然此儿在，吾死无忧矣。景茂何如？”时太子𬀩侍侧，绩曰：“皇太子天资岐嶷，虽八德已闻，然二阙未补，好游畋而乐丝竹，此其所以为损也。”俊顾谓𬀩曰：“伯阳之言，药石之惠也，汝宜诫之。”𬀩甚不平。

俊梦赵主虎啮其臂，乃发虎墓，求尸不获，购以百金。邺女子李菟知而告之，得尸于东明观下，僵而不腐。俊蹋而骂之曰：“死胡，何敢怖生天子。”数其残暴之罪而鞭之，投于漳水，尸倚桥柱不流。及秦灭燕，王猛为之诛李菟，收而葬之。冬十二月辛酉，燕主俊寝疾，谓大司马太原王恪曰：“吾疾必不济。今二方未平，景茂冲幼，国家多难，吾欲效宋宣公，以社稷属汝，何如？”恪曰：“太子虽幼，胜残致治之主也。臣实何人，敢干王统。”俊怒曰：“兄弟之间，岂虚饰邪？”恪曰：“陛下若以臣能荷天下之任者，岂不能辅少主乎？”俊喜曰：“汝能为周公，吾复何忧。李绩清方忠亮，汝善遇之。”召吴王垂还邺。

四年春正月癸巳，燕主俊疾笃，召大司马恪等受遗诏辅政。甲午，卒。戊子，太子𬀩即位，年十一。大赦，改元建熙。

二月，燕人尊可足浑氏为皇太后。以太原王恪为太宰，专录朝政。上庸王评为太傅，阳骛为太保，慕舆根为太师，参辅朝政。根性木强，自恃先朝勋旧，心不服恪，举动倨傲。时太后可足浑氏颇预外事，根欲为乱，乃言于恪曰：“今主上幼冲，母后干政，殿下宜防意外之变，思有以自全。且定天下者，殿下之功也。兄亡弟及，古今成法，俟毕山陵，宜废主上为王，殿下自践尊位，以为大燕无穷之福。”恪曰：“公醉邪。何言之悖也。吾与公受先帝遣诏，云何而遽有此议。”根愧谢而退。恪以告吴王垂，垂劝恪诛之。恪曰：“今新遭大丧，二邻观衅，而宰辅自相诛夷，恐乖远近之望，且可忍之。”秘书监皇甫真言于恪曰：“根本庸竖，过蒙先帝厚恩，引参顾命。而小人无识，自国哀已来，骄很日甚，将成祸乱。明公今日居周公之地，当为社稷深谋，早为之所。”恪不听。根又言于可足浑氏及燕主𬀩曰：“太宰、太傅将谋不轨，臣请帅禁兵以诛之。”可足浑氏将从之，𬀩曰：“二公，国之亲贤，先帝选之，托以孤嫠，必不肯尔。安知非太师欲为乱也。”乃止。根又思恋东土，言于可足浑氏及𬀩曰：“今天下萧条，外寇非一，国大忧深，不如还东。”恪闻之，乃与太傅评谋，密奏根罪状，使右卫将军傅颜就内省诛根，并其妻子党与。不赦。

哀帝兴宁二年。燕侍中慕舆龙诣龙城，徙宗庙及所留百官皆诣邺。

海西公太和二年夏四月，燕太原相王恪言于燕主𬀩曰：“吴王垂将相之才，十倍于臣，先帝以长幼之次，臣得先之。臣死之后，愿陛下举国以听吴王。”五月壬辰，恪疾病，𬀩亲视之，问以后事。恪曰：“臣闻报恩莫大于荐贤，贤者虽在板筑，犹可为相，况至亲乎。吴王文武兼资，管、萧之亚，陛下若任以大政，国家可安。不然，秦、晋必有窥窬之计。”言终而卒。

秦王坚闻恪卒，阴有图燕之计，欲觇其可否，命匈奴曹毂发使如燕朝贡，以西戎主簿冯翊郭辩为之副。燕司空皇甫真兄腆及从子奋、覆皆仕秦，腆为散骑常侍。辩至燕，历造公卿，谓真曰：“仆本秦人，家为秦所诛，故寄命曹王。贵兄常侍及奋、覆兄弟，并相知有素。”真怒曰：“臣无境外之交，此言何以及我。君似奸人，得无因缘假托乎？”白𬀩，请穷治之，太傅评不许。辨还，为坚言：“燕朝政无纲纪，实可图也。鉴机识变，唯皇甫真耳。”坚曰：“以六州之众，岂不得使有智士一人哉。”曹毂寻卒，秦分其部落为二，使其二子分统之，号东、西曹。

三年。初，燕太宰恪有疾，以燕主𬀩幼弱，政不在已，太傅评多猜忌，恐大司马之任不当其人，谓𬀩兄乐安王臧曰：“今南有遗晋，西有强秦，二国常蓄进取之志，顾我未有隙耳。夫国之兴衰，系于辅相。大司马总统六军，不可任非其人，我死之后，以亲疏言之，当在汝及冲。汝曹虽才识明敏，然年少，未堪多难。吴王天资英杰，智略超世，汝曹若能推大司马以授之，必能混壹四海，况外寇，不足惮也。慎勿冒利而忘害，不以国家为意也。”又以语太傅评。及恪卒，评不能用其言，三月，以车骑将军中山王冲为大司马。冲，𬀩之弟也。以荆州刺史吴王垂为侍中、车骑大将军、仪同三司。

秦镇东将军洛州刺史魏公氵霝据陕城举兵反，以陕城降燕，请兵应接。秦人大惧，盛兵守华阴。燕魏尹范阳王德上疏，以为“先帝应天受命，志平六合，陛下纂统，当继而成之。今苻氏骨肉乖离，国分为五，投诚请援，前后相寻，是天以秦赐燕也。天与不取，反受其殃，吴、越之事，足以观矣。宜命皇甫真引并、冀之众径趋蒲阪，吴王垂引许、洛之兵驰解氵霝围，太傅总京师虎旅，为二军后继，传檄三辅，示以祸福，明立购赏，彼必望风向应，浑壹之期，于此乎在矣。”时燕人多请救陕，因图关中者，太傅评曰：“秦，大国也，今虽有难，未易可图。朝廷虽明，未如先帝，吾等智略，又非太宰之比。但能闭关保境足矣，平秦非吾事也。”

魏公氵霝遣吴王垂及皇甫真笺曰：“苻坚、王猛，皆人杰也，谋为燕患久矣。今不乘机取之，恐异日燕之君臣，将有甬东之悔矣。”垂谓真曰：“方今为人患者，必在于秦。主上富于春秋，观太傅识度，岂能敌苻坚、王猛乎？”真曰：“然。吾虽知之，如言不用何。”

四年。晋大司马温伐燕，下邳王厉与温战，败于黄墟。燕又使乐安王臧拒温，臧不能抗。温至枋头，𬀩与太傅评谋奔龙城。吴王垂自请击之，又使乐嵩请救于秦，许赂以虎牢以西之地。秦遣苟池、邓羌帅步骑救燕，范阳王德、李邽断温粮道。温数战不利，粮储复竭，闻秦兵将至，弃辎重、铠仗奔还。吴王垂追温及襄邑，大破之。事见《桓温伐燕》。

燕、秦既结好，使者数往来。燕散骑侍郎太原郝晷、给事黄门侍郎梁琛相继如秦。晷与王猛有旧，猛接以平生，问晷东方之事。晷见燕政不修，而秦大治，知燕将亡，阴欲自托于猛，颇泄其实。冬十月，琛至长安，秦王坚方畋于万年，欲引见琛。琛曰：“秦使至燕，燕之君臣朝服备礼，洒扫宫庭，然后敢见。今秦主欲野见之，使臣不敢闻命。”尚书郎辛劲谓琛曰：“宾客入境，惟主人所以处之，君焉得专制其礼。且天子称乘舆，所至曰行在所，何常居之有。又《春秋》亦有遇礼，何为不可乎？”琛曰：“晋室不纲，灵祚归德，二方承运，俱受明命。而桓温猖狂，窥我王略，燕危秦孤，势不独立，是以秦主同恤时患，要结好援。东朝君臣，引领西望，愧其不竞，以为邻忧，西使之辱，敬待有加。今强寇既退，交聘方始，谓宜崇礼笃义，以固二国之欢。若忽慢使臣，是卑燕也，岂修好之义乎。夫天子以四海为家，故行曰乘舆，止曰行在。今海县瓜裂，天光分曜，安得以乘舆行在为言哉。礼，不期而见曰遇，盖因事权行，其礼简略，岂平居容与之所为哉。客使单行，诚势屈于主人，然苟不以礼，亦不敢从也。”坚乃为之设行宫，百僚陪位，然后延客，如燕朝之仪。事毕，坚与之私宴，问：“东朝名臣为谁。”琛曰：“太傅上庸王评，明德茂亲，光辅王室。车骑大将军吴王垂，雄略冠世，折冲御侮。其馀或以文进，或以武用，官皆称职，野无遗贤。”

琛从兄奕为秦尚书郎，监使典客，馆琛于奕舍，琛曰：“昔诸葛瑾为吴聘蜀，与诸葛亮惟公朝相见，退无私面，馀窃慕之。今使之即安私室，所不敢也。”乃不果馆。奕数来就邸舍，与琛卧起，间问琛东国事。琛曰：“今二方分据，兄弟并蒙荣宠，论其本心，各有所在。琛欲言东国之美，恐非西国之所欲闻。欲言其恶，又非使臣之所得论也。兄何用问为。”

坚使太子延琛相见，秦人欲使琛拜太子，先讽之曰：“邻国之君，犹其君也。邻国之储君，亦何以异乎？”琛曰：“天子之子视元士，欲其由贱以登贵也。尚不敢臣其父之臣，况它国之臣乎。苟无纯敬，则礼有往来，情岂忘恭，但恐降屈为烦耳。”乃不果拜。

王猛劝坚留琛，坚不许。

吴王垂自襄邑还邺，威名益振，太傅评愈忌之。垂奏“所募将士忘身立效，将军孙盖等推锋陷陈，应蒙殊赏”。评皆抑而不行。垂数以为言，与评廷争，怨隙愈深。太后可足浑氏素恶垂，毁其战功，与评密谋诛之。太宰恪之子楷及垂舅兰建知之，以告垂曰：“先发制人，但除评及乐安王臧，馀无能为矣。”垂曰：“骨肉相残而首乱于国，吾有死而已，不忍为也。”顷之，二人又以告曰：“内意已决，不可不早发。”垂曰：“必不可弥缝，吾宁避之于外，馀非所议。”

垂内以为忧，而未敢告诸子。世子令请曰：“尊比者如有忧色，岂非以主上幼冲，太傅疾贤，功高望重，愈见猜邪？”垂曰：“然。吾竭力致命以破强寇，本欲保全家国，岂知成功之后，反令身无所容。汝既知吾心，何以为吾谋？”令曰：“主上暗弱，委任太傅，一旦祸发，疾于骇机。今欲保族全身，不失大义，莫若逃之龙城，逊辞谢罪，以待主上之察，若周公之居东，庶几可以感寤而淂还，此幸之大者也。如其不然，则内抚燕、代，外怀群夷，守肥如之险以自保，亦其次也。”垂曰：“善。”

十一月辛卯朔，垂请畋于大陆，因微服出邺，将趋龙城。至邯郸，少子麟素不为垂所爱，逃还告状，垂左右多亡叛。太傅评白燕主𬀩，遣西平公强帅精骑追之，及于范阳。世子令断后，强不敢逼。会日暮，令谓垂曰：“本欲保东都以自全，今事已泄，谋不及设。秦主方招延英杰，不如往归之。”垂曰：“今日之计，舍此安之。”乃散骑灭迹，傍南山复还邺，隐于赵之显原陵。俄有猎者数百骑四面而来，抗之则不能敌，逃之则无路，不知所为。会猎者鹰皆飞飏，众骑散去，垂乃杀白马以祭天，且盟从者。

世子令言于垂曰：“太傅忌贤疾能，构事以来，人尤忿恨。今邺城之中，莫知尊处，如婴儿之思母，夷、夏同之，若顺众心，袭其无备，取之如指掌耳。事定之后，革弊简能，大匡朝政，以辅主上，安国存家，功之大者也。今日之便，诚不可失，愿给骑数人，足以办之。”垂曰：“如汝之谋，事成诚为大福，不成悔之何及。不如西奔，可以万全。”子马奴潜谋逃归，杀之而行。至河阳，为津吏所禁，斩之而济。遂自洛阳，与段夫人、世子令、令弟宝、农隆、兄子楷、舅兰建、郎中令高弼俱奔秦，留妃可足浑氏于邺。乙泉戍主吴归追及于閺乡，世子令击之而退。

初，秦王坚阴有图燕之志，惮吴王垂，不敢发。及闻垂至，大喜，郊迎，执手与语，乃以垂为冠军将军，封宾徒侯，楷为积弩将军。事见《慕容叛秦复燕》。

秦留梁琛月馀，乃遣归。琛兼程而进，比至邺，吴王垂已奔秦。琛言于太傅评曰：“秦人日阅军旅，多聚粮于陕东，以琛观之，为和必不能久。今吴王又往归之，秦必有窥燕之谋，宜早为之备。”评曰：“秦岂肯受叛臣而败和好哉。”琛曰：“今二国分据中原，常有相吞之志，桓温之入寇，彼以计相救，非爱燕也。若燕有衅，彼岂忘其本志哉。”评曰：“秦主何如人。”琛曰：“明而善断。”问王猛，曰：“名不虚得。”评皆不以为然。琛又以告燕主𬀩，𬀩亦不然之。以告皇甫真，真深忧之，上疏言：“苻坚虽聘问相寻，然实有窥上国之心，非能慕乐德义不忘久要也。前出兵洛川，及使者继至，国之险易虚实，彼皆得之矣。今吴王垂又往从之，为其谋主，伍员之祸，不可不备。洛阳、太原、壶关皆宜选将益兵，以防未然。”𬀩召太傅评评之，评曰：“秦国小力弱，恃我为援。且苻坚庶几善道，终不肯纳叛臣之言，绝二国之好。不宜轻自惊扰，以启寇心。”卒不为备。

秦遣黄门郎石越聘于燕，太傅评示之以奢，欲以夸燕之富盛。高泰及太傅参军河间刘靖言于评曰：“越言诞而视远，非求好也，乃观衅也。宜耀兵以示之，用折其谋。今乃示之以奢，益为其所轻矣。”评不从，泰遂谢病归。

是时太后可足浑氏侵桡国政，太傅评贪昧无厌，货赂上流，官非才举，群下怨愤。尚书左丞申绍上疏，以为“守宰者，致治之本。今之守宰，率非其人，或武人出于行伍，或贵戚生长绮纨，既非乡曲之选，又不更朝廷之职。加之黜陟无法，贪惰者无刑罚之惧，清修者无旌赏之劝。是以百姓困弊，寇盗充斥，纲颓纪紊，莫相纠摄。又官吏猥多，逾于前世，公私纷然，不胜烦扰。入燕户口，数兼二寇，弓马之劲，四方莫及。而比者战则屡北，皆由守宰赋调不平，侵渔无已，行留俱窘，莫肯致命故也。后宫之女四千馀人，僮侍厮役尚在其外，一日之费，厥直万金，民士承风，竞为奢靡。彼秦、吴僭僻，犹能条治所部，有兼并之心，而我上下因循，日失其序。我之不修，彼之愿也。谓宜精择守宰，并官省职，存恤兵家，使公私两遂，节抑浮靡，爱惜用度，赏必当功，罚必当罪。如此则温、猛可枭，二方可取，岂特保境安民而已哉。又索头什翼犍疲病昏悖，虽乏贡御，无能为患，而劳兵远戍，有损无益。不若移于并土，控制西河，南坚壶关，北重晋阳，西寇来则拒守，过则断后，犹愈于戍孤城守无用之地也。”疏奏，不省。

初，燕人许割虎牢以西赂秦。晋兵既退，燕人悔之，谓秦人曰：“行人失辞。有国有家者，分灾救患，理之常也。”秦王坚大怒，遣辅国将军王猛、建威将军梁成、洛州刺史邓羌帅步骑三万伐燕。十二月，进攻洛阳。

五年春正月，秦王猛遗燕荆州刺史武威王筑书曰：“国家今已塞成皋之险，杜盟津之路，大驾虎旅百万，自轵关取邺都，金庸穷戍，外无救援，城下之师，将军所监，岂三百弊卒所能支也。”筑惧，以洛阳降，猛陈师受之。燕卫大将军乐安王臧城新乐，破秦兵于石门，执秦将杨猛。

王猛之发长安也，请慕容令参其军事，以为乡导。将行，造慕容垂饮酒，从容谓垂曰：“今当远别，卿何以赠我。使我睹物思人。”垂脱佩刀赠之。猛至洛阳，赂垂所亲金熙，使诈为垂使者，谓令曰：“吾父子来此，以逃死也。金王猛疾人如仇，谗毁日深，秦主虽外相厚善，其心难知。丈夫逃死而卒不免，将为天下笑。吾闻东朝比来始更悔寤，主、后相尤。吾今还东，故遣告汝，吾已行矣，便可速发。”令疑之，踌躇终日，又不可审覆。乃将旧骑，诈为出猎，遂奔乐安王臧于石门。猛表令叛状，垂惧而出走，及蓝田，为追骑所获。秦王坚引见东堂，劳之曰：“卿家国失和，委身投朕。贤子心不忘本，犹怀首丘，亦各其志，不足深咎。然燕之将亡，非令所能存，惜其徒入虎口耳。且父子兄弟，罪不相及，卿何为过惧而狼狈如是乎？”待之如旧。燕人以令叛而复还，其父为秦所厚，疑令为反间，徙之沙城，在龙都东北六百里。

臣光曰：昔周得微子而革商命，秦得由余而霸西戎，吴得伍员而克强楚，汉得陈平而诛项籍，魏得许攸而破袁绍。彼敌国之材臣来为己用，进取之良资也。王猛知慕容垂之心久而难信，独不念燕尚未灭，垂以材高功盛，无罪见疑，穷困归秦，未有异心，遽以猜忌杀之，是助燕为无道而塞来者之门也，如何其可哉。故秦王坚礼之以收燕望，亲之以尽燕情，宠之以倾燕众，信之以结燕心，未为过矣。猛何汲汲以杀垂，至乃为市井鬻卖之行，有如嫉其宠而谗之者，岂雅德君子所宜为哉。
乐安王臧进屯荥阳，王猛遣建威将军梁成、洛州刺史邓羌击走之。留羌镇金墉，以辅国司马桓寅为弘农太守，代羌戍陕城而还。

秦王坚以王猛为司徒、录尚书事，封平阳郡侯。猛固辞曰：“今燕、吴未平，戎车方驾，而始得一城，即受三事之赏，若克殄二寇，将何以加之？”坚曰：“苟不暂抑朕心，何以显卿谦光之美。已诏有司权听所守，封爵酬庸，其勉从朕命。”

秦王坚复遣王猛督镇南将军杨安等十将步骑六万以伐燕。夏六月己卯，秦王坚送王猛于灞上曰：“今委卿以关东之任，当先破壶关，平上党，长驱取邺，所谓疾雷不及掩耳。吾当亲督万众继卿星发，舟车粮运，水陆俱进，卿勿以为后虑也。”猛曰：“臣仗威灵，奉成算，荡平残胡，如风扫叶。愿不烦銮舆亲犯尘雾，但愿速敕所司部置鲜卑之所。”坚大悦。

秋七月，秦王猛攻壶关，杨安攻晋阳。八月，燕主𬀩命太傅上庸王评将中外精兵三十万以拒秦。𬀩以秦寇为忧，召散骑侍郎李凤、黄门侍郎梁琛、中书侍郎乐嵩问曰：“秦兵众寡何如。今大军既出，秦能战乎？”凤曰：“秦国小兵弱，非王师之敌。景略常才，又非太傅之比。不足忧也。”琛、嵩曰：“胜败在谋，不在众寡。秦远来为寇，安肯不战。且吾当用谋以求胜，岂可冀其不战而已乎？”𬀩不悦。王猛克壶关，执上党太守南安王越，所过郡县皆望风降附，燕人大震。

秦杨安攻晋阳，晋阳兵多粮足，久之未下。王猛留屯骑校尉苟苌戍壶关，引兵助安攻晋阳，为地道，使虎牙将军张蚝帅壮士数百潜入城中，大呼斩关，纳秦兵。辛巳，猛、安入晋阳，执燕并州刺史东海王庄。太傅评畏猛不敢进，屯于潞川。冬十月辛亥，猛留将军武都毛当戍晋阳，进兵潞川，与慕容评相持。壬戌，猛遣将军徐成觇燕军形要，期以日中，及昏而返，猛怒，将斩之。邓羌请之曰：“今贼众我寡，诘朝将战，成大将也，宜且宥之。”猛曰：“若不杀成，军法不立。”羌固请曰：“成，羌之郡将也，虽违期应斩，羌愿与成效战以赎之。”猛弗听。羌怒，还营，严鼓勒兵，将攻猛。猛问其故，羌曰：“受诏讨远贼，今有近贼自相杀，欲先除之。”猛谓羌义而有勇，使语之曰：“将军止，吾今赦之。”成既免，羌诣猛谢，猛执其手曰：“吾试将军耳。将军于郡将尚尔，况国家乎。吾不复忧贼矣。”

太傅评以猛悬军深入，欲以持久制之。评为人贪鄙，鄣固山泉，鬻樵及水，积财帛如邱陵，士卒怨愤，莫有斗志。猛闻之笑曰：“慕容评真奴才，虽亿兆之众不足畏，况数十万乎。吾今兹破之必矣。”乃遣游击将军郭庆帅骑五千，夜从间道出评营后，烧评辎重，火见邺中。燕主𬀩惧，遣侍中兰伊让评曰：“王，高祖之子也，当以宗庙社稷为忧，奈何不抚战士而榷卖樵水，专以殖货为心乎。府库之积，朕与王共之，何忧于贫。若贼兵遂进，家国丧亡，王持钱帛，欲安所置之。”乃命悉以其钱帛散之军士，且趋使战。评大惧，遣使请战于猛。

甲子，猛陈于渭源而誓之曰：“王景略受国厚恩，任兼内外。今与诸君深入贼地，当竭力致死，有进无退，共立大功，以报国家，受爵明君之朝，称觞父母之室，不亦美乎？”众皆踊跃，破釜弃粮，大呼竞进。猛望燕兵之众，谓邓羌曰：“今日之事，非将军不能破勍敌，成败之机，在兹一举，将军勉之。”羌曰：“若能以司隶见与者，公勿以为忧。”猛曰：“此非吾所及也。必以安定太守、万户侯相处。”羌不悦而退。俄而兵交，猛召羌，羌寝弗应。猛驰就许之，羌乃大饮帐中，与张蚝、徐成等跨马运矛，驰赴燕阵，出入数四，旁若无人，所杀伤数百。及日中，燕兵大败，俘斩五万馀人，乘胜追击，所杀及降者又十万馀人。评单骑走还邺。

崔鸿曰：“邓羌请郡将以桡法，徇私也。勒兵欲攻王猛，无上也。临战豫求司隶，邀君也。有此三者，罪孰大焉。猛能容其所短，收其所长，若驯猛虎，驭悍马，以成大功。《诗》云：“采葑采菲，无以下体”，猛之谓矣。

秦兵长驱而东，丁卯，围邺。猛上疏称“臣以甲子之日，大歼丑类。顺陛下仁爱之志，使六州士庶，不觉易主，自非守迷违命，一无所害。”秦王坚报之曰：“将军役不逾时，而元恶克举，勋高前古。朕今亲帅六军，星言电赴。将军其休养将士，以待朕至，然后取之。”

猛之未至也，邺旁剽劫公行，及猛至，远近帖然，号令严明，军无私犯，法简政宽，燕民各安其业，更相谓曰：“不图今日复见太原王。”猛闻之，叹曰：“慕容玄恭信奇士也，可谓古之遗爱矣。”设太牢以祭之。

十一月，秦王坚留李威辅太子守长安，阳平公融镇洛阳，自帅精锐十万赴邺。七日而至安阳，宴祖父时故老。猛潜入安阳谒坚，坚曰：“昔周亚夫不迎汉文帝，今将军临敌而弃军，何也？”猛曰：“亚夫前却人主以求名，臣窃少之。且臣奉陛下威灵，击垂亡之虏，譬如釜中之鱼，何足虑也。监国冲幼，銮驾远临，脱有不虞，悔之何及。陛下忘臣灞上之言邪？”

初，燕宜都王桓帅众万馀屯沙亭，为太傅评后继，闻评败，引兵屯内黄。坚使邓羌攻信都。丁丑，桓帅鲜卑五千奔龙城。戊寅，燕散骑侍郎馀蔚帅扶余、高句丽及上党质子五百馀人，夜开邺北门，纳秦兵。燕主𬀩与上庸王评、乐安王臧、定襄王渊、左卫将军孟高、殿中将军艾朗等奔龙城。辛巳，秦王坚入邺宫。

燕主𬀩之出邺也，卫士犹千馀骑，既出城，皆散，惟十馀骑从行。秦王坚使游击将军郭庆追之。时道路艰难，孟高扶侍𬀩，经护二王，极其勤瘁。又所在遇盗，转斗而前。数日，行至福禄，依冢解息，盗二十馀人猝至，皆挟弓矢，高持刀与战，杀伤数人。高力极，自度必死，乃直前抱一贼，顿击于地，大呼曰：“男儿穷矣。”馀贼从旁射高，杀之。艾朗见高独战，亦还趋贼，并死。𬀩失马步走，郭庆追及于高阳。部将巨武将缚之，𬀩曰：“汝何小人，敢缚天子。”武曰：“我受诏追贼，何谓天子。”执以诣秦王坚。坚诘其不降而走之状，对曰：“狐死首丘，欲归死于先人坟墓耳。”坚哀而释之，令还宫，帅文武出降。𬀩称孟高、艾朗之忠于坚，坚命厚加敛葬，拜其子为郎中。

郭庆进至龙城，太傅评奔高句丽，高句丽执评送于秦。宜都王桓杀镇东将军渤海王亮，并其众，奔辽东。辽东太守韩稠先已降秦，桓至不得入，攻之不克。郭庆遣将军朱嶷击之，桓弃众单走，嶷获而杀之。

诸州牧守及六夷渠帅尽降于秦，凡得郡百五十七，户二百四十六万口九百九十九万。以燕宫人、珍宝分赐将士。下诏大赦曰：“朕以寡薄，猥承休命，不能怀远以德，柔服四维，至使戎车屡驾，有害斯民，虽百姓之过，然亦朕之罪也。其大赦天下，与之更始。”

初，梁琛之使秦也，以侍辇苟纯为副。琛每应对，不先告纯。纯恨之，归言于燕主𬀩曰：“琛在长安与王猛甚亲善，疑有异谋。”琛又数称秦王坚及王猛之美，且言：“秦将兴师，宜为之备”。已而秦果伐燕，皆如琛言，𬀩乃疑琛知其情。及慕容评败，遂收琛系狱。秦王坚入邺而释之，除中书著作郎，引见，谓之曰：“卿昔言上庸王、吴王皆将相奇材，何为不能谋画，自使亡国。”对曰：“天命废兴，岂一人所能移也。”坚曰：“卿不能见几而作，虚称燕美，忠不自防，反为身祸，可谓智乎？”对曰：“臣闻几者动之微，吉凶之先见者也。如臣愚暗，实所不及。然为臣莫如忠，为子莫如孝，自非有一至之心者，莫能保忠孝之始终。是以古之烈士，临危不改，见死不避，以徇君亲。彼知几者，心达安危，身择去就，不顾家国，臣就使知之，尚不忍为，况非所及邪？”坚闻悦绾之忠，恨不及见，拜其子为郎中。

坚以王猛为使持节、都督关东六州诸军事、车骑大将军、开府仪同三司、冀州牧，镇邺，进爵清河郡侯，悉以慕容评第中之物赐之。赐杨安爵博平县侯。以邓羌为持节、征虏将军、安定太守，赐爵真定郡侯。郭庆为持节、都督幽州诸军事、幽州刺史，镇蓟，赐爵襄城侯。其馀将士封赏各有差。坚以京兆韦锺为魏郡太守，彭豹为阳平太守，其馀州县牧守令长，皆因旧而授之。以燕常山太守申绍为散骑侍郎，使与散骑侍郎京兆韦儒俱为绣衣使者，循行关东州郡，观省风俗，劝课农桑，振恤穷困，收葬死亡，旌显节行，燕政有不便于民者，皆变除之。

十二月，秦王坚迁慕容𬀩及燕后妃、王公、百官并鲜卑四万馀户于长安。

王猛表留梁琛为主簿，领记室督。他日，猛与僚属宴语及燕朝使者，猛曰：“人心不同。昔梁君至长安专美本朝，乐君但言桓温军盛，郝君微说国弊。”参军冯诞曰：“今三子皆为国臣，敢问取臣之道何先。”猛曰：“郝君知几为先。”诞曰：“然则明公赏丁公而诛季布也。”猛大笑。

秦王坚自邺如枋头，宴父老，改枋头为永昌，复之终世。甲寅，至长安，封慕容𬀩为新兴侯，以燕故臣慕容评为给事中，皇甫真为奉车都尉，李洪为驸马都尉，皆奉朝请。李邽为尚书，封衡为尚书郎，慕容德为张掖太守，燕国平睿为宣威将军，悉罗腾为三署郎。其馀封授各有差。衡，裕之子也。

简文帝咸安二年春二月，冠军将军慕容垂言于秦王坚曰：“臣叔父评，燕之恶来辈也，不宜复污圣朝，愿陛下为燕戮之。”坚乃出评为范阳太守，燕之诸王悉补边郡。

臣光曰：“古之人，灭人之国而人悦，何哉。为人除害故也。彼慕容评者，蔽君专政，忌贤疾功，愚暗贪虐，以丧其国，国亡不死，逃遁见擒。秦王坚不以为诛首，又从而宠秩之，是爱一人而不爱一国之人也，其失人心多矣。是以施恩于人而人莫之恩，尽诚于人而人莫之诚，卒于功名不遂，容身无所，由不得其道故也。
