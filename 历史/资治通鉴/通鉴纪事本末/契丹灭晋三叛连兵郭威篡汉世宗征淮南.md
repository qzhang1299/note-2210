后晋高祖天福四年。成德节度使安重荣出于行伍，性粗率，恃勇骄暴，每谓人曰：“今世天子，兵强马壮则为之耳。”府廨有幡竿，高数十尺。尝挟弓矢谓左右曰：“我能中竿上龙首者，必有天命。”一发中之，以是益自负。帝之遣重荣代秘琼也，戒之曰：“琼不受代，当别除汝一镇，勿以力取，恐为患滋深。”重荣由是以帝为怯，谓人曰：“秘琼匹夫耳，天子尚畏之，况我以将相之重，士马之众乎。”每所奏请多逾分，为执政所可否，意愤愤不快，乃聚亡命，市战马，有飞扬之志。帝知之，义武节度使皇甫遇与重荣姻家，七月，徙遇为昭义节度使。

五年。初，帝割雁门之北以赂契丹，由是吐谷浑皆属契丹，苦其贪虐，思归中国。成德节度使安重荣复诱之，于是吐谷浑帅部落千馀帐自五台来奔。契丹大怒，遣使让帝以招纳叛人。

六年春正月丙寅，帝遣供奉官张澄将兵二千索吐谷浑在并、镇、忻、代四州山谷者，逐之，使还故土。

成德节度使安重荣耻臣契丹，见契丹使者，必箕踞慢骂，使过其境，或潜遣人杀之。契丹以让帝，帝为之逊谢。六月戊午，重荣执契丹使拽剌，遣轻骑掠幽州南境，军于博野。上表称“吐谷浑、两突厥、浑、契苾、沙陁各帅部众归附，党项等亦遣使纳契丹告身职牒，言为虏所陵暴，又言自二月以来，令各具精甲壮马，将以上秋南寇，恐天命不佑，与之俱灭，愿自备十万众与晋共击契丹。又朔州节度副使赵崇已逐契丹节度使刘山，求归命朝廷。臣相继以闻，陛下屡敕臣承奉契丹，勿自起衅端。其如天道人心，难以违拒，机不可失，时不再来。诸节度使没于北庭者，皆延颈企踵以待王师，良可哀悯。愿早决计。”表数千言，大抵斥帝父事契丹，竭中国以媚无厌之虏。又以此意为书遗朝贵及移藩镇，云已勒兵，必与契丹决战。帝以重荣方握强兵，不能制，甚患之。

时邺都留守、侍卫马步都指挥使刘知远在大梁。泰宁节度使桑维翰知重荣已蓄奸谋，又虑朝廷重违其意，密上疏曰：“陛下免于晋阳之难而有天下，皆契丹之功也，不可负之。今重荣恃勇轻敌，吐谷浑假手报仇，皆非国家之利，不可听也。臣窃观契丹数年以来，士马精强，吞噬四邻，战必胜，攻必取，割中国之土地，收中国之器械，其君智勇过人，其臣上下辑睦，牛马蕃息，国无天灾，此未可与为敌也。且中国新败，士气雕沮，以当契丹乘胜之威，其势相去甚远。又和亲既绝，则当发兵守塞兵，少则不足以待寇，兵多则馈运无以继之。我出则彼归，我归则彼至，臣恐禁卫之士疲于奔命，镇、定之地无复遗民。今天下粗安，疮痍未复，府库虚竭，蒸民困弊，静而守之，犹惧不济，其可妄动乎。契丹与国家思义非轻，信誓甚着，彼无间隙而自启衅端，就使克之，后患愈重，万一不克，大事去矣。议者以岁输缯帛谓之耗蠹，有所卑逊谓之屈辱。殊不知兵连而不休，祸结而不解，财力将匮，耗蠹孰甚焉。用兵则武吏功臣过求姑息，边藩远郡得以骄矜，下陵上替，屈辱孰大焉。臣愿陛下训农习战，养兵息民，俟国无内忧，民有馀力，然后观衅而动，则动必有成矣。又邺都富盛，国家藩屏，今主帅赴阙，军府无人，臣窃思慢藏诲盗之言，勇夫重闭之义，乞陛下略加巡幸，以杜奸谋。”帝谓使者曰：“朕比日以来，烦懑不快，今见卿奏，如醉醒矣，卿勿以为忧。”

秋七月，帝忧安重荣跋扈，己巳，以刘知远为北京留守、河东节度使。

八月，帝以诏谕安重荣曰：“尔身为大臣，家有老母，忿不思难，弃君与亲。吾因契丹得天下，尔因吾致富贵，吾不敢忘德，尔乃忘之，何邪。今吾以天下臣之，尔欲以一镇抗之，不亦难乎。宜审思之，无取后悔。”重荣得诏愈骄，闻山南东道节度使安从进有异志，阴遣使与之通谋。

九月，帝以安重荣杀契丹使者，恐其犯塞，乙亥，遣安国节度使杨彦珣使于契丹。彦珣至其帐，契丹主责以使者死状，彦珣曰：“譬如人家有恶子，父母所不能制，将如之何。”契丹主意乃解。


刘知远遣亲将郭威以诏旨说吐谷浑酋长白承福，令去安重荣归朝廷，许以节钺。威还，谓知远曰：“彼惟利是嗜，安铁胡止以袍袴赂之。今欲其来，莫若重赂乃可致耳。”知远从之，且使谓承福曰：“朝廷已割尔曹隶契丹，尔曹当自安部落。今乃南来助安重荣为逆，重荣已为天下所弃，朝夕败亡，尔曹宜早从化，勿俟临之以兵，南北无归，悔无及矣。”承福惧，冬十月，帅其众归于知远。知远处之太原东山及岚、石之间，表承福领大同节度使，收其精骑以隶麾下。始，安重荣移檄诸道，云与吐谷浑、鞑靼、契苾同起兵，既而承福降知远，鞑靼、契苾亦莫之赴，重荣势大沮。

冬十二月，安重荣闻安从进举兵反，谋遂决，大集境内饥民，众至数万，南向邺都，声言入朝。初，重荣与深州人赵彦之俱为散指挥使，相得欢甚。重荣镇成德，彦之自关西归之，重荣待遇甚厚，使彦之招募党众，然心实忌之，及举兵，止用为排阵使，彦之恨之。

帝闻重荣反，壬辰，遣护圣等马步三十九指挥击之。以天平节度使杜重威为招讨使，安国节度使马全节副之，前永清节度使王周为马步都虞候。

戊戌，杜重威与安重荣遇于宗城西南，重荣为偃月阵，官军再击之，不动。重威惧，欲退。指挥使宛丘王重胤曰：“兵家忌退。镇之精兵尽在中军，请公分锐士击其左右翼，重胤为公以契丹直冲其中军，彼必狼狈。”重威从之。镇人阵稍却，赵彦之卷旗策马来降。彦之以银饰铠胄及鞍勒，官军杀而分之。重荣闻彦之叛，大惧，退匿于辎重中。官军从而乘之，镇人大溃，斩首万五千级。重荣收馀众走保宗城，官军进攻，夜分，拔之。重荣以十馀骑走还镇州，婴城自守。会天寒，镇人战及冻死者二万馀人。

契丹闻重荣反，乃听杨彦珣还。

七年春正月丁巳，镇州牙将自西郭水碾门导官军入城，杀守陴民二万人，执安重荣，斩之。杜重威杀导者，自以为功。庚申，重荣首至邺都，帝命漆之，函送契丹。

夏四月，契丹以晋招纳吐谷浑，遣使来让。帝忧悒，不知为计，五月己亥，始有疾。帝寝疾，一旦，冯道独对。帝命幼子重睿出拜之，又令宦者抱重睿置道怀中，其意盖欲道辅立之。

六月乙丑，帝殂。道与天平节度使、侍卫马步都虞候景延广议，以国家多难，宜立长君，乃奏广晋尹齐王重贵为嗣。是日，齐王即皇帝位。延广以为已功，始用事，禁都下人毋得偶语。

初，高祖疾亟，有诏召河东节度使刘知远入辅政，齐王寝之，知远由是怨齐王。秋七月癸卯，加景延广同平章事，兼侍卫马步都指挥使。冬十一月庚寅，葬圣文章武明德孝皇帝于显陵，庙号高祖。

帝之初即位也，大臣议奉表称臣告哀于契丹，景延广请致书称孙而不称臣。李嵩曰：“屈身以为社稷，何耻之有。陛下如此，他日必躬擐甲胄与契丹战，于时悔无益矣。”延广固争，冯道依违其间，帝卒从延广议。契丹大怒，遣使来责议，且言：“何得不先承禀，遽即帝位。”延广复以不逊语答之。

契丹卢龙节度使赵延寿欲代晋帝中国，屡说契丹击晋，契丹主颇然之。

齐王天福八年。帝闻契丹将入寇，二月己未，发邺都。乙丑，至东京。然犹与契丹问遗相往来，无虚月。

初，河阳牙将乔荣从赵延寿入契丹，契丹以为回图使，往来贩易于晋，置邸大梁。及契丹与晋有隙，景延广说帝囚荣于狱，悉取邸中之货。凡契丹之人贩易在晋境者，皆杀之，夺其货。大臣皆言契丹有大功于晋，不可负。戊子，释荣，慰赐而归之。荣辞延广，延广大言曰：“归语而主，先帝为北朝所立，故称臣奉表。今上乃中国所立，所以降志于北朝者，正以不敢忘先帝盟约故耳。为邻称孙，足矣，无称臣之理。北朝皇帝勿信赵延寿诳诱，轻侮中国。中国士马，尔所目睹。翁怒则来，战孙有十万横磨剑，足以相待。他日为孙所败，取笑天下，毋悔也。”荣自以亡失货财，恐归获罪，且欲为异时据验，乃曰：“公所言颇多，惧有遗忘，愿记之纸墨。”延广命吏书其语以授之，荣具以白契丹主。契丹主大怒，入寇之志始决。晋使如契丹者，皆絷之幽州，不得见。

桑维翰屡请逊辞以谢契丹，每为延广所沮。帝以延广有定策功，故宠冠群臣，又总宿卫兵，故大臣莫能与之争。河东节度使刘知远知延广必致寇，而畏其方用事，不敢言，但益募兵，奏置兴捷、武节等十馀军以备契丹。

杨光远之叛也，密告契丹以晋主负德违盟，境内大饥，公私困竭，乘此际攻之，一举可取。赵延寿亦劝之。契丹主乃集山后及卢龙兵合五万人，使延寿将之，委延寿经略中国，曰：“若得之，当立汝为帝。”又常指延寿谓晋人曰：“此汝主也。”延寿信之，由是为契丹尽力画取中国之策。朝廷颇闻其谋，丙辰，遣使城南乐及德清军，征近道兵以备之。

开运元年春正月乙亥，边藩驰告契丹前锋将赵延寿、赵延照将兵五万入寇，逼贝州。延照，思温之子也。先是，朝廷以贝州水陆要冲，多聚刍粟，为大军数年之储，以备契丹。军校邵珂性凶悖，永清节度使王令温黜之，珂怨望，密遣人亡入契丹，言：“贝州粟多而兵弱，易取也”。会令温入朝，执政以前复州防御使吴峦权知州事。峦既至，推诚抚士。会契丹入寇，峦书生，无爪牙，珂自请愿效死，峦使将兵守南门，峦自守东门。契丹主自攻贝州，峦悉力拒之，烧其攻具殆尽。己卯，契丹复攻城，珂引契丹自南门入，峦赴井死，契丹遂陷贝州，所杀且万人。

庚辰，以归德节度使高行周为北面行营都部署，以河阳节度使符彦卿为马军左厢排阵使，以右神武统军皇甫遇为马军右厢排陈使，以陕府节度使王周为步军左厢排陈使，以左羽林将军潘环为步军右厢排陈使。

太原奏契丹入雁门关，恒、邢、沧皆奏契丹入寇。

成德节度使杜威遣幕僚曹光裔往说杨光远，光远遣光裔入奏，朝廷遣使与光裔复往慰谕之。事见《范阳之叛》。

帝遣使持书遗契丹，契丹已屯邺都，不得通而返。壬午，以侍卫马步都指挥使景延广为御营使，前静难节度使李周为东京留守。是日，高行周以前军先发。时用兵方略号令皆出延广，宰相以下皆无所预。延广乘势使气，陵侮诸将，虽天子亦不能制。

乙酉，帝发东京。丁亥，滑州奏契丹至黎阳。戊子，帝至澶州。契丹主屯元城，赵延寿屯南乐，以延寿为魏博节度使，封魏王。

契丹侵太原，刘知远与白承福合兵二万击之。甲午，以知远为幽州道行营招讨使，杜威为副使，马全节为都虞候。丙申，遣右武卫上将军张彦泽等将兵拒契丹于黎阳。

帝复遣译者孟守忠致书于契丹，求修旧好。契丹主复书曰：“已成之势，不可改也。”

辛丑，太原奏破契丹伟王于秀容，斩首三千级。契丹自鸦鸣谷遁去。

天平节度副使、知郓州颜衎遣观察判官窦仪奏：“博州刺史周儒以城降契丹，又与杨光远通使往还，引契丹自马家口济河，擒左武卫将军蔡行遇。”仪谓景延广曰：“敌若济河与光远合，则河南危矣。”延广然之。仪，蓟州人也。

二月甲辰朔，命前保义节度使石赟守麻家口，前威胜节度使何重建守杨刘镇，护圣都指挥使白再荣守马家口，西京留守安彦威守河阳。未几，周儒引契丹将麻答自马家口济河，营于东岸，攻郓州北津以应杨光远。麻答，契丹主之从弟也。

乙巳，遣侍卫马军都指挥使义成节度使李守贞、神武统军皇甫遇、陈州防御使梁汉璋、怀州刺史薛怀让将兵万人，缘河水陆俱进。守贞，河阳。汉璋，应州。怀让，太原人也。

丙午，契丹围高行周、符彦卿及先锋指挥使石公霸于戚城。先是，景延广令诸将分地而守，无得相救。行周等告急，延广徐白帝，帝自将救之，契丹解去，三将泣诉救兵之缓，几不免。

戊申，李守贞等至马家口。契丹遣步卒万人筑垒，散骑兵于其外，馀兵数万屯河西，船数千艘渡兵，未已，晋兵薄之，契丹骑兵退走，晋兵进攻其垒，拔之。契丹大败，乘马赴河溺死者数千人，俘斩亦数千人，河西之兵恸哭而去，由是不敢复东。

辛亥，定难节度使李彝殷奏将兵四万自麟州济河，侵契丹之境。壬子，以彝殷为契丹西南面招讨使。

初，契丹主得贝州、博州，皆抚慰其人，或拜官赐服章。及败于戚城及马家口，忿恚，所得民皆杀之，得军士燔炙之。由是晋人愤怒，戮力争奋。杨光远将青州兵欲西会契丹，戊午，诏石赟分兵屯郓州以备之。

诏刘知远将部兵自土门出恒州击契丹，又诏会杜威、马全节于邢州。知远引兵屯乐平不进。

契丹伪弃元城去，伏精骑于古顿丘城，以俟晋军与恒、定之兵合而击之。邺都留守张从恩屡奏虏已遁去，大军欲进追之，会霖雨而止。契丹设伏旬日，人马饥疲。赵延寿曰：“晋军悉在河上，畏我锋锐，必不敢前。不如即其城下，四合攻之，夺其浮梁，则天下定矣。”契丹主从之，三月癸酉朔，自将兵十馀万陈于澶州城北，东西横掩城之两隅，登城望之，不见其际。高行周前军在戚城之南，与契丹战，自午及晡，互有胜负。契丹主以精兵当中军而来，帝亦出陈以待之。契丹主望见晋军之盛，谓左右曰：“杨光远言晋兵半已馁死，今何多也。”以精骑左右略陈，晋军不动，万弩齐发，飞矢蔽地，契丹稍却。又攻晋陈之东偏，不克。苦战至暮，两军死者不可胜数。昏后，契丹引去，营于三十里之外。

乙亥，契丹主帐中小校窃其马亡来，云契丹主已传木书，收军北去。景延广疑其诈，闭壁不敢追。

契丹主自澶州北分为两军，一出沧、德，一出深、冀而归。所过焚掠，方广千里，民物殆尽。留赵延照为贝州留后。麻答陷德州，擒刺史尹居璠。丁亥，诏太原、恒、定兵各还本镇。

辛卯，马全节攻契丹泰州，拔之。敕天下籍乡兵，每七户共出兵械资一卒。

夏四月丁未，缘河巡检使梁进以乡社兵复取德州。己酉，命归德节度使高行周、保义节度使王周留镇澶州。庚戌，帝发澶州，甲寅，至大梁。

侍卫马步都指挥使、天平节度使、同平章事景延广既为上下所恶，帝亦惮其不逊难制。桑维翰引其不救戚城之罪，辛酉，加延广兼侍中，出为西京留守。以归德节度使兼侍中高行周为侍卫马步都指挥使。延广郁郁不得志，见契丹强盛，始忧国破身危，遂日夜纵酒。

朝廷因契丹入寇，国用愈竭，复遣使者三十六人分道括率民财，各封剑以授之。使者多从吏卒，携锁械、刀杖入民家，小大惊惧，求死无地。州县吏复因缘为奸。

河南府出缗钱二十万，景延广率三十七万。留守判官河南卢亿言于延广曰：“公位兼将相，富贵极矣。今国家不幸，府库空竭，不得已取于民，公何忍复因而求利，为子孙之累乎。”延广惭而止。

先是，诏以杨光远叛，命兖州修守备。泰宁节度使安审信以治楼堞为名，率民财以实私藏。大理卿张仁愿为括率使，至兖州，赋缗钱十万。值审信不在，拘其守藏吏，指取钱一囷，已满其数。

丙戌，诏诸州所籍乡兵号武定军，凡得七万馀人。时兵荒之馀，复有此扰，民不聊生。

丁亥，邺都留守张从恩上言：“赵延照虽据贝州，麾下兵皆久客思归，宜速进军攻之。”诏以从恩为贝州行营都部署，督诸将击之。辛卯，从恩奏赵延照纵火大掠，弃城而遁，屯于瀛、莫，阻水自固。

六月，或谓帝曰：“陛下欲御北狄，安天下，非桑维翰不可。”丙午，复置枢密院，以维翰为中书令兼枢密使，事无大小，悉以委之。数月之间，朝廷差治。

初，高祖割北边之地以赂契丹，由是府州刺史折从远亦北属。契丹欲尽徙河西之民以实辽东，州人大恐，从远因保险拒之。及帝与契丹绝，遣使谕从远，使攻契丹。从远引兵深入，拔十馀寨。戊午，以从远为府州团练使。从远，云州人也。

秋八月辛丑朔，以河东节度使刘知远为北面行营都统，顺国节度使杜威为都招讨使，督十三节度以备契丹。桑维翰两秉朝政，出杨光远、景延广于外，至是一制指挥，节度使十五人无敢违者，时人服其胆略。契丹之入寇也，帝再命刘知远会兵山东，皆后期不至。帝疑之，谓所亲曰：“太原殊不助朕，必有异图。果有分，何不速为之。”至是，虽为都统，而实无临制之权，密谋大计，皆不得预。知远亦知见疏，但慎事自守而已。郭威见知远有忧色，谓知远曰：“河东山河险固，风俗尚武，土多战马，静则勤稼穑，动则习军旅，此霸王之资也，何忧乎。”

十二月，契丹复大举入寇，卢龙节度使赵延寿引兵先进。契丹前锋至邢州，顺国节度使杜威遣使间道告急。帝欲自将拒之，会有疾，命天平节度使张从恩、邺都留守马全节、护国节度使安审琦会诸道兵屯邢州，武宁节度使赵在礼屯邺都。

契丹主以大兵继至，建牙于元氏。朝廷惮契丹之威，诏从恩等引兵稍却，于是诸军忷惧，无复部伍，委弃器甲，所过焚掠，比至相州，不复能整。

二年春正月，诏赵在礼还屯澶州，马全节还邺都。又遣右神武统军张彦泽屯黎阳，西京留守景延广自滑州引兵守胡梁渡。庚子，张从恩奏契丹逼邢州，诏滑州、邺都复进军拒之。义成节度使皇甫遇将兵趣邢州。契丹寇邢、洺、磁三州，杀掠殆尽，入邺都境。

壬子，张从恩、马全节、安审琦悉以行营兵数万陈于相州安阳水之南。皇甫遇与濮州刺史慕容彦超将数千骑前觇契丹，至邺县，将渡漳水，遇契丹数万，遇等且战且却。至榆林店，契丹大至，二将谋曰：“吾属今走，死无遗矣。”乃止，布陈，自午至未，力战百馀合，相杀伤甚众。遇马毙，因步战。其仆杜知敏以所乘马授之，遇乘马复战。久之，稍解，顾知敏已为契丹所擒。遇曰：“知敏义士，不可弃也。”与彦超跃马入契丹陈，取知敏而还。俄而契丹继出新兵来战，二将曰：“吾属势不可走，以死报国耳。”

日且暮，安阳诸将怪觇兵不还，安审琦曰：“皇甫太师寂无声问，必为虏所困。”语未卒，有一骑白遇等为虏数万所围。审琦即引骑兵出，将救之，张从恩曰：“此言未足信。必若虏众猥至，尽吾军，恐未足以当之，公往何益。”审琦曰：“成败，天也，万一不济，当共受之。借使虏不南来，坐失皇甫太师，吾属何颜以见天子。”遂逾水而进。契丹望见尘起，即解去。遇等乃得还，与诸将俱归相州，军中皆服二将之勇。彦超本吐谷浑也，与刘知远同母。契丹亦引军退，其众自相惊曰：“晋军悉至矣。”时契丹主在邯郸，闻之，实时北遁，不再宿，至鼓城。

是夕，张从恩等议曰：“契丹倾国而来，吾兵不多，城中粮不支一旬，万一有奸人往告吾虚实，虏悉众围我，死无日矣。不若引军就黎阳仓，南倚大河以拒之，可以万全。”议未决，从恩引兵先发，诸军继之，扰乱失亡，复如发邢州城时。

从恩等留步兵五百守安阳桥，夜四鼓，知相州事符彦伦谓将佐曰：“此夕纷纭，人无固志，五百弊卒，安能守桥。”即召入，弃城为备。至曙，望之，契丹数万骑已陈于安阳水北，彦伦命城上扬旌鼓噪约束，契丹不测。日加辰，赵延寿与契丹惕隐帅众逾水，环相州而南。诏右神武统军张彦泽将兵趋相州。延寿等至汤阴，闻之，甲寅，引还。马全节等拥大军在黎阳，不敢追。延寿悉陈甲骑于相州城下，若将攻城状，符彦伦曰：“此虏将走耳。”出甲卒五百，陈于城北以待之，契丹果引去。

以天平节度使张从恩权东京留守。庚申，振武节度使折从远击契丹，围胜州，遂攻朔州。

帝疾小愈，河北相继告急。帝曰：“此非安寝之时。”乃部分诸将为行计。

北面副招讨使马全节等奏：“据降者言，敌众不多，宜乘其散归种落，大举径袭幽州。”帝以为然，征兵诸道。壬戌，下诏亲征。乙丑，帝发大梁。

二月戊辰朔，帝至滑州。壬申，命安审琦屯邺都。甲戌，帝发滑州，乙亥，至潼州。己卯，马全节等诸军以次北上。刘知远闻之曰：“中国疲弊，自守恐不足。乃横挑强胡，胜之犹有后患，况不胜乎。”

契丹自恒州还，以羸兵驱牛羊过祁州城下，刺史下邳沈斌出兵击之，契丹以精骑夺其门，州兵不得还。赵延寿知城中无馀兵，引契丹急攻之。斌在城上，延寿语之曰：“沈使君，吾之故人。择祸莫若轻，何不早降。”斌曰：“侍中父子失计陷身虏庭，忍帅犬羊以残父母之邦。不自愧耻，更有骄色，何哉。沈斌弓折矢尽，宁为国家死耳，终不效公所为。”明日，城陷，斌自杀。

丙戌，诏北面行营都招讨使杜威以本道兵会马全节等进军。

端明殿学士、户部侍郎冯玉，宣徽北院使、权侍卫马步都虞候太原李彦韬皆挟恩用事，恶中书令桑维翰，数毁之。帝欲罢维翰政事，李嵩、刘昫固谏而止。维翰请以玉为枢密副使，玉殊不平。丙申，中旨以玉为户部尚书、枢密使，以分维翰之权。彦韬少事阎宝为仆夫，后隶高祖帐下。高祖自太原南下，留彦韬侍帝，为腹心，由是有宠。性纤巧，与嬖幸相结，以蔽帝耳目，帝委信之，至于升黜将相，亦得预议。常谓人曰：“吾不知朝廷设文官何所用，且欲澄汰，徐当尽去之。”

初，高祖置德清军于故澶州城，及契丹入寇，澶州、邺都之间城戍俱陷。议者以澶州、邺都相去百五十里，宜于中涂筑城以应接南北，从之。三月戊戌，更筑德清军城，合德清、南乐之民以实之。

乙巳，杜威等诸军会于定州，以供奉官萧处钧权知祁州事。庚戌，诸军攻契丹，泰州刺史晋廷谦举州降。甲寅，取蒲城，获契丹酋长没刺及其兵二千人。乙卯，取遂城。赵延寿部曲有降者，言契丹主还至虎北口，闻晋取泰州，复拥众南向，约八万馀骑，计来夕当至，宜速为备。杜威等惧，丙辰，退保泰州。

戊午，契丹至泰州。己未，晋军南行，契丹踵之。晋军至阳城，庚申，契丹大至。晋军与战，逐北十馀里，契丹逾白沟而去。壬戌，晋军结陈而南，胡骑四合如山，诸军力战拒之。是日才行十馀里，人马饥乏。癸亥，晋军至白团卫村，埋鹿角为行寨。契丹围之数重，奇兵出寨后断粮道。是日，东北风大起，破屋折树。营中掘井，方及水辄崩，士卒取其泥，帛绞而饮之，人马俱渴。至曙，风尤甚。契丹主坐奚车中，令其众曰：“晋军止此耳，当尽擒之，然后南取大梁。”命铁鹞四面下马，拔鹿角而入，奋短兵以击晋军，又顺风纵火扬尘以助其势。

军士皆愤怒，大呼曰：“都招讨使何不用兵。令士卒徒死。”诸将请出战，杜威曰：“俟风稍缓，徐观可否。”马步都监李守贞曰：“彼众我寡，风沙之内，莫测多少，惟力斗者胜，此风乃助我也。若俟风止，吾属无类矣。”即呼曰：“诸军齐击贼。”又谓威曰：“令公善守御，守贞以中军决死矣。”马军左厢都排陈使张彦泽召诸将问计，皆曰：“虏得风势，宜俟风回与战。”彦泽亦以为然。诸将退，马军右厢副排陈使太原药元福独留，谓彦泽曰：“今军中饥渴已甚，若俟风回，吾属已为虏矣。敌谓我不能逆风以战，宜若出其不意争击之，此兵之诡道也。”马步左右厢都排陈使符彦卿曰：“与其束手就擒，曷若以身徇国。“乃与彦泽、元福及左厢都排陈使皇甫遇引精骑出西门击之，诸将继至，契丹却数百步。彦卿等谓守贞曰：“且曳队往来乎。直前奋击，以胜为度乎。”守贞曰：“事势如此，安可回鞚，宜长驱取胜耳。”彦卿等跃马而去，风势愈甚，昏晦如夜。彦卿等拥万馀骑横击契丹，呼声动天地，契丹大败而走，势如崩山。李守贞亦令步兵尽拔鹿角出斗，步骑俱进，逐北二十馀里。铁鹞既下马，苍黄不能覆上，皆委弃马及铠仗蔽地。

契丹散卒至阳城东南水上，稍复布列。杜威曰：“贼已破胆，不宜更令成列。”遣精骑击之，皆渡水去。契丹主乘奚车走十馀里，追兵急，获一橐驼，乘之而走。诸将请急追之，杜威扬言曰：“逢贼幸不死，更索衣囊邪。”李守贞曰：“两日人马渴甚，今得水饮皆足重，难以追寇，不若全军而还。”乃退保定州。

契丹主至幽州，散兵稍集。以军失利，杖其酋长各数百，唯赵延寿得免。乙丑，诸军自定州引归。诏以泰州隶定州。夏四月辛巳，帝发澶州。甲申，还大梁。

顺国节度使杜威久镇恒州，性贪残，自恃贵戚，多不法。每以备边为名，敛吏民钱帛以充私藏。富室有珍货或名姝骏马，皆夺取之。或诬以罪杀之，籍没其家。又畏懦过甚，每契丹数十骑入境，威已闭门登陴，或数骑驱所掠华人千百过城下，威但瞋目延颈望之，无意邀取。由是虏无所忌惮，属城多为所屠，威竟不出一卒救之。千里之间，暴骨如莽，村落殆尽。威见所部残弊，为众所怨，又畏契丹之强，累表请入朝，帝不许。威不俟报，遽委镇入朝，朝廷闻之，惊骇。桑维翰言于帝曰：“威固违朝命，擅离边镇。居常凭恃勋亲，邀求姑息，及疆场多事，曾无守御之意。宜因此时废之，庶无后患。”帝不悦。维翰曰：“陛下不忍废之，宜授以近京小镇，勿复委以雄藩。”帝曰：“威朕之密亲，必无异志。但宋国长公主切欲相见耳，公勿以为疑。”维翰自是不敢复言国事，以足疾辞位。五月丙辰，威至大梁。

己未，杜威献部曲步骑合四千人，并铠仗。庚申，又献粟十万斛，刍二十万束，云皆在本道。帝以其所献骑兵隶扈圣，步兵隶护国。威复请以为牙队，而禀赐皆仰县官。威又令公主白帝，求天雄节钺，帝许之。六月癸酉，以杜威为天雄节度使。

契丹连岁入寇，中国疲于奔命，边民涂地。契丹人畜亦多死，国人厌苦之。述律太后谓契丹主曰：“使汉人主胡主，可乎。”曰：“不可。”太后曰：“然则汝何故欲为汉主。”曰：“石氏负恩，不可容。”太后曰：“汝今虽得汉地，不能居也。万一蹉跌，悔何所及。”又谓其群下曰：“汉儿何得一向眠。自古但闻汉和蕃，不闻蕃和汉。汉儿果能回意，我亦何惜与和。”

桑维翰屡劝帝复请和于契丹，以纾国患。帝假开封军将张晖供奉官，使奉表称臣诣契丹，卑辞谢过。契丹主曰：“使景延广、桑维翰自来，仍割镇、定两道隶我则可和。”朝廷以契丹语忿，谓其无和意，乃止。及契丹主入大梁，谓李嵩等曰：“向使晋使再来，则南北不战矣。”

秋八月丙寅，右仆射兼中书侍郎、同平章事和凝罢守本官，加枢密使、户部尚书冯玉中书侍郎、同平章事，事无大小，悉以委之。帝自阳城之捷，谓天下无虞，骄侈益甚。四方贡献珍奇，皆归内府。多造器玩，广宫室，崇饰后庭，近朝莫之及。作织锦楼以织地衣，用织工数百，期年乃成。又赏赐优伶无度。桑维翰谏曰：“曏者陛下亲御胡寇，战士重伤者，赏不过帛数端。今优人一谈一笑称旨，往往赐束帛、万钱、锦袍、银带，彼战士见之，能不觖望，曰：我曹冒白刃，绝筋折骨，曾不如一谈一笑之功乎。如此，则士卒解体，陛下谁与卫社稷乎。”帝不听。冯玉每善承迎帝意，由是益有宠。尝有疾在家，帝谓诸宰相曰：“自刺史以上，俟冯玉出乃得除。”其倚任如此。玉乘势弄权，四方赂遗辐辏其门，由是朝政益坏。

九月戊申，置威信军于曹州。遣侍卫马步都指挥使李守贞戍澶州。乙卯，遣彰德节度使张彦泽戍恒州。

初，帝疾未平，会正旦，枢密使、中书令桑维翰遣女仆入宫起居太后，因问：“皇弟睿近读书否。”帝闻之，以告冯玉。玉因谮维翰有废立之志，帝疑之。李守贞素恶维翰。冯玉、李彦韬与守贞合谋排之，以中书令、行开封尹赵莹柔而易制，共荐以代维翰。十二月，罢维翰政事，为开封尹，以莹为中书令，李嵩为枢密使、守侍中。维翰遂称足疾，希复朝谒，杜绝宾客。或谓冯玉曰：“桑公元老，今既解其枢务，纵不留之相位，犹当优以大藩，奈何使之尹京，亲猥细之务乎。”玉曰：“恐其反耳。”曰：“儒生安能反。”玉曰：“纵不自反，恐其教人耳。”

三年。定州西北二百里有狼山，土人筑堡于山上以避胡寇。堡中有佛舍，尼孙深意居之，以妖术惑众，言事颇验，远近信奉之。中山人孙方简及弟行友，自言深意之侄，不饮酒食肉，事深意甚谨。深意卒，方简嗣行其术，称深意坐化，严饰，事之如生，其徒日滋。会晋与契丹绝好，北边赋役繁重，寇盗充斥，民不安其业。方简、行友因帅乡里豪健者，据寺为寨以自保。契丹入寇，方简帅众邀击，颇获其甲兵、牛马、军资，人挈家往依之者益众。久之，至千馀家，遂为群盗。惧为吏所讨，乃归款朝廷。朝廷亦资其御寇，署东北招收指挥使。方简时入契丹境抄掠，多所杀获。既而邀求不已，朝廷小不副其意，则举寨降于契丹，请为乡道以入寇。时河北大饥，民饿死者所在以万数，兖、郓、沧、贝之间盗贼蜂起，吏不能禁。天雄节度使杜威遣元随军将刘延翰市马于边，方简执之，献于契丹。延翰逃归，六月壬戌，至大梁，言：“方简欲乘中国凶饥，引契丹入寇，宜为之备。”

乙丑，定州言契丹勒兵压境。诏以天平节度使、侍卫马步都指挥使李守贞为北面行营都部署，义成节度使皇甫遇副之。彰德节度使张彦泽充马军都指挥使兼都虞候，义武节度使蓟人李殷充步军都指挥使兼都排陈使。遣护圣指挥使临清王彦超、太原白延遇以部兵十营诣邢州。时马军都指挥使、镇安节度使李彦韬方用事，视守贞蔑如也。守贞在外所为，事无大小，彦韬必知之，守贞外虽敬奉而内恨之。

秋七月，有自幽州来者，言赵延寿有意归国。枢密使李嵩、冯玉信之，命天雄节度使杜威致书于延寿，具述朝旨，啖以厚利。洺州军将赵行实尝事延寿，遣赍书潜往遗之。延寿复书，言久处异域，思归中国。乞发大军应接，拔身南去，辞旨恳密。朝廷欣然，复遣行实诣延寿，与为期约。

八月，李守贞言：“与契丹千馀骑遇于长城北，转斗四十里，斩其酋帅解里，拥馀众入水溺死者甚众。”丁卯，诏李守贞还屯澶州。

帝既与契丹绝好，数召吐谷浑酋长白承福入朝，宴赐甚厚。承福从帝与契丹战澶州，又与张从恩戍滑州。属岁大热，遣其部落还太原，畜牧于岚、石之境。部落多犯法，刘知远无所纵舍。部落知朝廷微弱，且畏知远之严，谋相与遁归故地。有白可久者，位亚承福，帅所部先亡归契丹，契丹用为云州观察使以诱承福。知远与郭威谋曰：“今天下多事，置此属于太原，乃腹心之疾也，不如去之。”承福家甚富，饲马用银槽。威劝知远诛之，收其货以赡军。知远密表“吐谷浑反复难保，请迁于内地”。帝遣使发其部落千九百人，分置河阳及诸州。知远遣威诱承福等入居太原城中，因诬承福等五族谋叛，以兵围而杀之，合四百口，籍没其家赀。诏褒赏之，吐谷浑由是遂微。

九月，契丹三万寇河东，壬辰，刘知远败之于杨武谷，斩首七千级。张彦泽奏败契丹于定州北，又败之于泰州，斩首二千级。

契丹使瀛州刺史刘延祚遗乐寿监军王峦书，请举城内附。且云：“城中契丹兵不满千人，乞朝廷发轻兵袭之，已为内应。又今秋多雨，自瓦桥以北积水无际，契丹主已归牙帐，虽闻关南有变，地远阻水，不能救也。”峦与天雄节度使兼中书令杜威屡奏瀛、莫乘此可取，深州刺史慕容迁献《瀛莫图》。冯玉、李嵩信以为然，欲发大兵迎赵延寿及延祚。

先是，侍卫马步都指挥使、天平节度使李守贞数将兵过广晋，杜威厚待之，赠金帛、甲兵动以万计，守贞由是与威亲善。守贞入朝，帝劳之曰：“闻卿为将，常费私财以赏战士。”对曰：“此皆杜威尽忠于国，以金帛资臣，臣安敢掠有其美。”因言：“陛下若他日用兵，臣愿与威戮力以清沙漠。”帝由是亦贤之。及将北征，帝与冯玉、李嵩议以威为元帅，守贞副之。赵莹私谓冯、李曰：“杜令国戚，贵为将相，而所欲未厌，心常慊慊，岂可复假以兵权。必若有事北方，不若止任守贞为愈也。”不从。冬十月辛未，以威为北面行营都招讨使，守贞为兵马都监，以泰宁节度使安审琦为左右厢都指挥使，武宁节度使符彦卿为马军左厢都指挥使，义成节度使皇甫遇为马军右厢都指挥使，永清节度使梁汉璋为马军都排陈使，前威胜节度使宋彦筠为步军左厢都指挥使，奉国左厢都指挥使王饶为步军右厢都指挥使，洺州团练使薛怀让为先锋都指挥使。仍下敕榜曰：“专发大军，往平黠虏。先收瀛、莫，安定关南，次复幽、燕，荡平塞北。”又曰：“有能擒获虏主者，除上镇节度使，赏钱万缗，绢万匹，银万两。”时自六月积雨，至是未止，军行及馈运者甚艰苦。

杜威、李守贞会兵于广晋而北行。威屡使公主入奏，请益兵，曰：“今深入虏境，必资众力。”由是禁军皆在其麾下，而宿卫空虚。十一月丁酉，以李守贞权知幽州行府事。己亥，杜威等至瀛州，城门洞启，寂若无人，威等不敢进。闻契丹将高谟翰先已引兵潜出，威遣梁汉璋将二千骑追之，汉璋遇契丹于南阳务，败死。威等闻之，引兵而南。时束城等数县请降，威等焚其庐舍，掠其妇女而还。

契丹主大举入寇，自易、定趣恒州。杜威等至武强，闻之，将自冀、贝而南。彰德节度使张彦泽时在恒州，引兵会之，言契丹可破之状。威等乃复趣恒州，以彦泽为前锋。甲寅，威等至中度桥，契丹已据桥。彦泽帅骑争之契，丹焚桥而退，晋兵与契丹夹滹沱而军。始，契丹见晋军大至，又争桥不胜，恐晋军急渡滹沱，与恒州合势击之，议引兵还。及闻晋军筑垒为持久之计，遂不去。

杜威虽以贵戚为上将，性懦怯。偏裨皆节度使，但日相承迎，置酒作乐，罕议军事。磁州刺史兼北面转运使李鷇说威及李守贞曰：“今大军去恒州咫尺，烟火相望，若多以三股木置水中，积薪布土其上，桥可立成。密约城中举火相应，夜募壮士斫敌营而入，表里合势，虏必遁逃。”诸将皆以为然，独杜威不可，遣谷南至怀、孟督军粮。

契丹以大兵当晋军之前，潜遣其将萧翰、通事刘重进将百骑及羸卒，并西山出晋军之后，断晋粮道及归路。樵采者遇之，尽为所掠，有逸归者，皆称虏众之盛，军中忷惧。翰等至栾城，城中戍兵千馀人，不觉其至，狼狈降之。契丹获晋民，黥其面曰：“奉敕不杀”，纵之南走。运夫在道遇之，皆弃车惊溃。翰，契丹之舅也。

十二月丁巳朔，李谷自书密奏，具言大军危急之势，请车驾幸滑州，遣高行周、符彦卿扈从，及发兵守澶州、河阳以备虏之奔冲，遣军将关勋走马上之。己未，帝始闻大军屯中度。是夕，关勋至。庚申，杜威奏请益兵，诏悉发守宫禁者得数百人赴之，又诏发河北及滑、孟、泽、潞刍粮五十万诣军前。督迫严急，所在鼎沸。辛酉，威又遣从者张祚等来告急。祚等还，为契丹所获。自是朝廷与军前声问两不相通。

时宿卫兵皆在行营，人心懔懔，莫知为计。开封尹桑维翰以国家危在旦夕，求见帝言事。帝方在苑中调鹰，辞不见。又诣执政言之，执政不以为然。退谓所亲曰：“晋氏不血食矣。”

帝欲自将北征，李彦韬谏而止。时符彦卿虽任行营职事，帝留之，使戌荆州口。壬戌，诏以归德节度使高行周为北面都部署，以彦卿副之，共戍澶州。以西京留守景延广戍河阳，且张形势。奉国都指挥使王清言于杜威曰：“今大军去恒州五里，守此何为。营孤食尽，势将自溃。请以步卒二千为前锋，夺桥开道，公帅诸军继之，得入恒州，则无忧矣。”威许诺，遣清与宋彦筠俱进。清战甚锐，契丹不能支，势小却。诸将请以大军继之，威不许。彦筠为契丹所败，浮水抵岸。得免，因退走。清独帅麾下陈于水北力战，互有杀伤，屡请救于威，威竟不遣一骑助之。清谓其众曰：“上将握兵，坐观吾辈困急而不救，此有异志。吾辈当以死报国耳。”众感其言，莫有退者，至暮，战不息。契丹以新兵继之，清及士众尽死。由是诸军皆夺气。清，洺州人也。

甲子，契丹遥以兵环晋营，内外断绝，军中食且尽。杜威与李守贞、宋彦筠谋降契丹，威潜遣腹心诣契丹牙帐，邀求重赏。契丹主绐之曰：“赵延寿威望素浅，恐不能帝中国。汝果降者，当以汝为之。”威喜，遂定降计。丙寅，伏甲召诸将，出降表示之，使署名。诸将骇愕，莫敢言者，但唯唯听命。威遣合门使高勋赍诣契丹，契丹主赐诏慰纳之。是日，威悉命军士出陈于外，军士皆踊跃，以为且战。威亲谕之曰：“今食尽涂穷，当与汝曹共求生计。”因命释甲，军士皆恸哭，声振原野。威、守贞仍于众中扬言：“主上失德，信任奸邪，猜忌于已。”闻者无不切齿。契丹主遣赵延寿衣赭袍至晋营慰抚士卒，曰：“彼皆汝物也。”杜威已下皆迎谒于马前，亦以赭袍衣威以示晋军，其实皆戏之耳。以威为太傅，李守贞为司徒。

威引契丹主至恒州城下，谕顺国节度使王周以已降之状，周亦出降。戊辰，契丹主入恒州。遣兵袭代州，刺史王晖以城降之。先是，契丹屡攻易州，刺史郭璘固守拒之。契丹主每过城下，指而叹曰：“吾能吞并天下，而为此人所扼。”及杜威既降，契丹主遣通事耿崇美至易州诱谕其众，众皆降。璘不能制，遂为崇美所杀。璘，邢州人也。

义武节度使李殷、安国留后方太皆降于契丹，契丹主以孙方简为义武节度使，麻答为安国节度使，以客省副使马崇祚权知恒州事。

契丹翰林承旨、吏部尚书张砺言于契丹主曰：“今大辽已得天下，中国将相宜用中国人为之，不宜用北人及左右近习。苟政令乖失，则人心不服，虽得之犹将失之。”契丹主不从。引兵自邢、相而南，杜威将降兵以从。遣张彦泽将二千骑先取大梁，且抚安吏民，以通事傅傅住尔为都监。

杜威之降也，皇甫遇初不预谋。契丹主欲遣遇先将兵入大梁，遇辞，退谓所亲曰：“吾位为将相，败不能死，忍复图其主乎。”至平棘，谓从者曰：“吾不食累日矣，何面目复南行。”遂扼吭而死。

张彦泽倍道疾驱，夜渡白马津。壬申，帝始闻杜威等降。是夕，又闻彦泽至滑州，召李嵩、冯玉、李彦韬入禁中计事，欲诏刘知远发兵入援。癸酉，未明，彦泽自封邱门斩关而入，李彦韬帅禁兵五百赴之，不能遏。彦泽顿兵明德门外，城中大扰。帝于宫中起火，自携剑驱后宫十馀人将赴火，为亲军将薛超所持。俄而彦泽自宽仁门传契丹主与太后书慰抚之，且召桑维翰、景延广，帝乃命灭火，悉开宫城门。帝坐苑中，与后妃相聚而泣，召翰林学士范质草降表，自称孙男臣重贵，祸至神惑，运尽天亡，今与太后及妻冯氏，举族于郊野面缚待罪。次遣男镇宁节度使延煦、威信节度使延宝奉国宝一、金印三出迎。太后亦上表称新妇李氏妾。

傅住尔入宣契丹主命，帝脱黄袍，服素衫，再拜受宣，左右皆掩泣。帝使召张彦泽欲与计事，彦泽曰：“臣无面目见陛下。”帝复召之，彦泽微笑不应。

或劝桑维翰逃去，维翰曰：“吾大臣，逃将安之。”坐而俟命。彦泽以帝命召维翰，维翰至天街，遇李嵩，驻马语未毕，有军吏于马前揖维翰赴侍卫司。维翰知不免，顾谓菘曰：“侍中当国，今日国亡，反令维翰死之，何也。”嵩有愧色。彦泽倨坐见维翰，维翰责之曰：“去年拔公于罪人之中，复领大镇，授以兵权，何乃负恩至此。”彦泽无以应，遣兵守之。

宣徽使孟承诲素以佞巧有宠于帝，至是，帝召承诲欲与之谋，承诲伏匿不至，张彦泽捕而杀之。

彦泽纵兵大掠，贫民乘之，亦争入富室，杀人取其货，二日方止，都城为之一空。彦泽所居，宝货山积，自谓有功于契丹，昼夜以酒乐自娱，出入骑从常数百人，其旗帜皆题“赤心为主”，见者笑之。军士擒罪人至前，彦泽不问所犯，但瞋目竖三指，即驱出断其腰领。彦泽素与合门使高勋不协，乘醉至其家，杀其叔父及弟，尸诸门首，士民不寒而栗。

中书舍人李涛谓人曰：“吾与其逃于沟渎而不免，不若往见之。”乃投刺谒彦泽曰：“上疏请杀太尉人李涛，谨来请死。”彦泽欣然接之，谓涛曰：“舍人今日惧乎。”涛曰：“涛今日之惧，亦犹足下昔日之惧也。向使高祖用涛言，事安至此。”彦泽大笑，命酒饮之。涛引满而去，旁若无人。天福七年，张彦泽获亡将杨洪，断其手足斩之，朝义节度使王周奏之，帝释而不问，李涛伏合极论其罪。

甲戌，张彦泽迁帝于开封府，顷刻不得留，宫中恸哭。帝与太后、皇后乘肩舆，宫人宦者十馀人步从，见者流涕。帝悉以内库金珠自随，彦泽使人讽之曰：“契丹主至，此物不可匿也。”帝悉归之，亦分以遗彦泽，彦泽择取其奇货，而封其馀以待契丹。彦泽遣控鹤指挥使李筠以兵守帝，内外不通。帝姑乌氏公主赂守门者，入与帝诀，相持而泣，归第自经死。帝与太后所上契丹主表章，皆先示彦泽，然后敢发。

帝使取内库帛数段，主者不与，曰：“此非帝物也。”又求酒于李菘，嵩亦辞以他故不进。又欲见李彦韬，彦韬亦辞不往。帝惆怅久之。冯玉佞张彦泽，求自送传国宝，冀契丹复任用。

楚国夫人丁氏，延煦之母也，有美色。彦泽使人取之，太后迟回未与。彦泽诟詈，立载之去。

是夕，彦泽杀桑维翰。以带加颈，白契丹主，云其自经。契丹主曰：“吾无意杀维翰，何为如是。”命厚抚其家。

高行周、符彦卿皆诣契丹牙帐降，契丹主以阳城之战为彦卿所败，诘之。彦卿曰：“臣当时惟知为晋主竭力，今日死生惟命。”契丹主笑而释之。

己卯，延煦、延宝自牙帐还，契丹主赐帝手诏，且遣解里谓帝曰：“孙勿忧，必使汝有啖饭之所。帝心稍安，上表谢恩。

契丹以所献传国宝追琢非工，又不与前史相应，疑其非真，以诏书诘帝，使献真者。帝奏：“顷王从珂自焚，旧传国宝不知所在，必与之俱烬。此宝先帝所为，群臣备知。臣今日焉敢匿宝。”乃止。

帝闻契丹主将渡河，欲与太后于前涂奉迎。张彦泽先奏之，契丹主不许。有司又欲使帝衔璧、牵羊，大臣舆榇，迎于郊外，先具仪注白契丹主。契丹主曰：“吾遣奇兵直取大梁，非受降也。”亦不许。又诏晋文武群官一切如故。朝廷制度，并用汉礼。有司欲备法驾迎契丹主，报曰：“吾方擐甲总戎，太常仪卫，未暇施也。”皆却之。

先是，契丹主至相州，即遣兵趣河阳捕景延广。延广仓猝无所逃伏，往见契丹主于封丘。契丹主诘之曰：“致两主失欢，皆汝所为也。十万横磨剑安在。”召乔荣使相辨证事凡十条。延广初不服，荣以纸所记语示之，乃服。每服一事，辄授一筹。至八筹，延广但以面伏地请死，乃锁之。

丙戌晦，百官宿于封禅寺。

后汉高祖天福十二年春正月丁亥朔，百官遥辞晋主于城北，乃易素服纱帽，迎契丹主，伏路侧请罪。契丹主貂帽、貂裘，衷甲，驻马高阜，命起改服，抚慰之。左卫上将军安叔千独出班胡语，契丹主曰：“汝安没字邪。汝昔镇邢州，已累表输诚，我不忘也。”叔千拜谢呼跃而退。晋主与太后已下迎于封丘门外，契丹主辞不见。

契丹主入门，民皆惊呼而走。契丹主登城楼，遣通事谕之曰：“我亦人也，汝曹勿惧。会当使汝曹苏息。我无心南来，汉兵引我至此耳。”至明德门，下马拜而后入宫。以其枢密副使刘密权开封尹事。日暮，契丹主复出屯于赤冈。

高勋诉张彦泽杀其家人于契丹主，契丹主亦怒彦泽剽掠京城，并傅住尔锁之。以彦泽之罪宣示百官，问：“应死否。”皆言：“应死”。百姓亦投牒争疏彦泽罪。己丑，斩彦泽、住尔于北市，仍命高勋监刑。彦泽前所杀士大夫子孙，皆绖杖号哭，随而诟詈，以杖扑之。勋命断腕出锁，剖其心以祭死者。市人争破其脑取髓，脔其肉而食之。

契丹送景延广归其国。庚寅，宿陈桥，夜，伺守者稍怠，扼吭而死。

辛卯，契丹以晋主为负义侯，置于黄龙府。黄龙府，即慕容氏和龙城也。契丹主使谓李太后曰：“闻重贵不用母命，以至于此，可求自便，勿与俱行。”太后曰：“重贵事妾甚谨。所失者，违先君之志，绝两国之欢耳。今幸蒙大恩，全生保家，母不随子，欲何所归。”

癸巳，契丹迁晋主及其家人于封禅寺，遣大同节度使兼侍中河内崔廷勋以兵守之。契丹主数遣使存问，晋主每闻使至，举家忧恐。时雨雪连旬，外无供亿，上下冻馁。太后使人谓寺僧曰：“吾尝于此饭僧数万，今日独无一人相念邪。”僧辞以虏意难测，不敢献食。晋主阴祈守者，乃稍得食。

是日，契丹主自赤冈引兵入宫，都城诸门及宫禁门皆以契丹守卫，昼夜不释兵仗。磔犬于门，以竿悬羊皮于庭为厌胜。契丹主谓晋群臣曰：“自今不修甲兵，不市战马，轻赋省役，天下太平矣。”废东京，降开封府为汴州，尹为防御使。乙未，契丹主改服中国衣冠，百官起居皆如旧制。

赵延寿、张砺共荐李嵩之才，会威胜节度使冯道自邓州入朝，契丹主素闻二人名，皆礼重之。未几，以嵩为太子太师，充枢密使。道守太傅，于枢密院祇候，以备顾问。

契丹主分遣使者，以诏书赐晋之藩镇。晋之藩镇争上表称臣，被召者无不奔驰而至。惟彰义节度使史匡威据泾州不受命。匡威，建瑭之子也。雄武节度使何重建斩契丹使者，以秦、成、阶三州降蜀。

初，杜重威既以晋军降契丹，契丹主悉收其铠仗数百万贮恒州，驱马数万归其国，遣重威将其众从已而南。及河，契丹主以晋兵之众，恐其为变，欲悉以胡骑拥而纳之河流。或谏曰：“晋兵在他所者尚多，彼闻降者尽死，必皆拒命为患，不若且抚之，徐思其策。”契丹主乃使重威以其众屯陈桥。会久雪，官无所给，士卒冻馁，咸怨重威，相聚而泣。重威每出，道旁人皆骂之。

契丹主犹欲诛晋兵。赵延寿言于契丹主曰：“皇帝亲冒矢石以取晋国，欲自有之乎。将为他人取之乎。”契丹主变色曰：“朕举国南征，五年不解甲，仅能得之，岂为他人乎。”延寿曰：“晋国南有唐，西有蜀，常为仇敌，皇帝亦知之乎。”曰：“知之。”延寿曰：“晋国东自沂、密，西及秦、凤，延袤数千里，边于吴、蜀，常以兵戍之。南方暑湿，上国之人不能居也。他日车驾北归，以晋国如此之大，无兵守之，吴、蜀必相与乘虚入寇，如此，岂非为他人取之乎。”契丹主曰：“我不知也。然则奈何。”延寿曰：“陈桥降卒，可分以戍南边，则吴、蜀不能为患矣。”契丹主曰：“吾昔在上党，失于断割，悉以唐兵授晋。既而返为仇雠，北向与吾战，辛勤累年，仅能胜之。今幸入吾手，不因此时悉除之，岂可复留以为后患乎。”延寿曰：“向留晋兵于河南，不质其妻子，故有此忧。今若悉徙其家于恒、定、云、朔之间，每岁分番使戍南边，何忧其为变哉。此上策也。”契丹主悦，曰：“善，惟大王所以处之。”由是陈桥兵始得免，分遣还营。

癸卯，晋主与李太后、安太妃、冯后及弟睿、子延煦、延宝俱北迁，后宫左右从者百馀人。契丹遣三百骑援送之，又遣晋中书令赵莹、枢密使冯玉、马军都指挥使李彦韬与之俱。晋主在涂，供馈不继，或时与太后俱绝食，旧臣无敢进谒者。独磁州刺史李谷迎谒于路，相对泣下。谷曰：“臣无状，负陛下。”因倾赀以献。

晋主至中度桥，见杜重威寨，叹曰：“天乎，我家何负，为此贼所破。”恸哭而去。

契丹主以前燕京留守刘晞为西京留守，永康王兀欲之弟留圭为义成节度使，族人郎伍特为镇宁节度使，兀欲姊婿潘聿撚为横海节度使，赵延寿之子匡赞为护国节度使，汉将张彦超为雄武节度使，史佺为彰义节度使，客省副使刘晏僧为忠武节度使，前护国节度使侯益为凤翔节度使，权知凤翔府事焦继勋为保大节度使。晞，涿州人也。既而何重建附蜀，史匡威不受代，契丹势稍沮。

晋主之绝契丹也，匡国节度使刘继勋为宣徽北院使，颇预其谋。契丹主入汴，继勋入朝，契丹主责之。时冯道在殿上，继勋急指道曰：“冯道为首相，与景延广实为此谋。臣位卑，安敢发言。”契丹主曰：“此叟非多事者，勿妄引之。”命锁继勋，将送黄龙府。赵在礼至洛阳，谓人曰：“契丹主尝言庄宗之乱由我所致，我此行良可忧。”契丹遣契丹将述轧、奚王拽剌、勃海将高谟翰戍洛阳，在礼入谒，拜于庭下，拽剌等皆踞坐受之。乙卯，在礼至郑州，闻继勋被锁，大惊，夜自经于马枥间。契丹主闻在礼死，乃释继勋，继勋忧愤而卒。刘晞在契丹尝为枢密使、同平章事，至洛阳，诟奚王曰：“赵在礼汉家大臣，尔北方一酋长耳，安得慢之如此。”立于庭下以挫之，由是洛人稍安。

契丹主广受四方贡献，大纵酒作乐。每谓晋臣曰：“中国事，我皆知之，吾国事，汝曹弗知也。”

赵延寿请给上国兵廪食，契丹主曰：“吾国无此法。”乃纵胡骑四出，以收马为名，分番剽掠，谓之“打草谷”。丁壮毙于锋刃，老弱委以沟壑，自东西两畿及郑、滑、曹、濮数百里间，财畜殆尽。契丹主谓判三司刘昫曰：“契丹兵三十万，既平晋国，应有优赐，速宜营办。”时府库空竭，昫不知所出，请括借都城士民钱帛，自将相以下皆不免。又分遣使者数十人诣诸州括借，皆迫以严诛，人不聊生。其实无所颁给，皆蓄之内库，欲辇归其国。于是内外咸怨愤，始患苦契丹，皆思逐之矣。

初，晋主与河东节度使、中书令北平王刘知远相猜忌，虽以为北面行营都统，徒尊以虚名，而诸军进止，实不得预闻。知远因之广募士卒，阳城之战诸军散卒归之者数千人，又得吐谷浑财畜，由是河东富强冠诸镇，步骑至五万人。晋主与契丹结怨，知远知其必危，而未尝论谏。契丹屡深入，知远初无邀遮、入援之志。及闻契丹入汴，知远分兵守四境以防侵轶。遣客将安阳王峻奉三表诣契丹主：一，贺入汴。二，以太原夷夏杂居，戍兵所聚，未敢离镇。三，以应有贡物，值契丹将刘九一军自土门西入屯于南川，城中忧惧，俟召还此军，道路始通，可以入贡。契丹主赐诏褒美，及进画，亲加“儿。”字于知远姓名之上，仍赐以木拐。胡法，优礼大臣则赐之，如汉赐几杖之比，惟伟王以叔父之尊得之。知远又遣北都副留守太原白文珂入献奇缯、名马。契丹主知知远观望不至，及文珂还，使谓知远曰：“汝不事南朝，又不事北朝，意欲何所俟邪。”蕃汉孔目官郭威言于知远曰：“虏恨我深矣。王峻言契丹贪残失人心，必不能久有中国。”或劝知远举兵进取。知远曰：“用兵有缓有急，当随时制宜。今契丹新降晋军十万，虎据京邑，未有他变，岂可轻动哉。且观其所利止于货财，货财既足，必将北去。况冰雪已消，势难久留，宜待其去，然后取之，可以万全。”

昭义节度使张从恩，以地迫怀、洛，欲入朝于契丹，遣使谋于知远。知远曰：“我以一隅之地，安敢抗天下之大。君宜先行，我当继往。”从恩以为然。判官高防谏曰：“公晋室懿亲，不可轻变臣节。”从恩不从。左骁卫大将军王守恩，与从恩姻家，时在上党，从恩以副使赵行迁知留后，牒守恩权巡检使，与高防佐之，遂行。守恩，建立之子也。

契丹主召晋百官悉集于庭，问曰：“吾国广大，方数万里，有君长二十七人。今中国之俗异于吾国，吾欲择一人君之，如何。”皆曰：“天无二日，夷、夏之心皆愿推戴皇帝。”如是者再。契丹主乃曰：“汝曹既欲君我，今兹所行，何事为先。”对曰：“王者初有天下，应大赦。”二月丁巳朔，契丹主服通天冠、绛纱袍，登正殿，设乐悬、仪卫于庭。百官朝贺，华人皆法服，北人仍胡服，立于文武班中间。下制称大辽会同十年，大赦。仍云：“自今节度使、刺史，毋得置牙兵，市战马。”

赵延寿以契丹主负约，心怏怏，令李嵩言于契丹主曰：“汉天子所不敢望，乞为皇太子。”嵩不得已为言之。契丹主曰：“我于燕王，虽割吾肉，有用于燕王，吾无所爱。然吾闻皇太子当以天子儿为之，岂燕王所可为也。”因令为燕王迁官。时契丹以恒州为中京，翰林承旨张砺奏拟燕王中京留守、大丞相、录尚书事、都督中外诸军事，枢密使如故。契丹主取笔涂去“录尚书事都督中外诸军事。”而行之。

刘知远闻何重建降蜀，叹曰：“戎狄凭陵，中原无主，令藩镇外附，吾为方伯，良可愧也。”于是将佐劝知远称尊号，以号令四方，观诸侯去就。知远不许。闻晋主北迁，声言欲出兵井陉，迎归晋阳。丁卯，命武节都指挥使荣泽史弘弘肇集诸军于球场，告以出师之期。军士皆曰：“今契丹陷京城，执天子，天下无主。主天下者，非我王而谁。宜先正位号，然后出师。”争呼万岁不已。知远曰：“虏势尚强，吾军威未振，当且建功业。士卒何知。”命左右遏止之。

己巳，行军司马潞城张彦威等三上笺劝进，知远疑未决。郭威与都押牙冠氏杨邠入说知远曰：“今远近之心不谋而同，此天意也。王不乘此际取之，谦让不居，恐人心且移，移则反受其咎。”知远从之。

契丹以其将刘愿为保义节度副使，陕人苦其暴虐。奉国都头王晏与指挥使赵晖、都头侯章谋曰：“今契丹乱华，乃吾属奋发之秋。河东刘公，威德远着，吾辈若杀愿举陕城归之，为天下唱，取富贵如反掌耳。”晖等然之。晏与壮士数人夜逾牙城入府，出库兵以给众。庚午旦，斩愿首，悬诸府门，又杀契丹监军，奉晖为留后。晏，徐州。晖，澶州。章，太原人也。

辛未，刘知远即皇帝位，自言未忍改晋国，又恶开运之名，乃更称天福十二年。壬申，诏“诸道为契丹括率钱帛者皆罢之。其晋臣被迫胁为使者勿问，令诣行在。其馀契丹，所在诛之。”

甲戌，帝自将东迎晋主及太后。至寿阳，闻已过恒州数日，乃留兵戍承天军而还。

晋主既出塞，契丹无复供给，从官、宫女，皆自采木实、草叶而食之。至锦州，契丹令晋主及后妃拜契丹主阿保机墓。晋主不胜屈辱，泣曰：“薛超误我。”冯后阴令左右求毒药，欲与晋主俱自杀，不果。

契丹主闻帝即位，以通事耿崇美为昭义节度使，高唐英为彰德节度使，崔廷勋为河阳节度使，以控扼要害。

初，晋置乡兵，号“天威军”。教习岁馀，村民不闲军旅，竟不可用，悉罢之。但令七户输钱十千，其铠仗悉输官。而无赖子弟不复肯复农业，山林之盗自是而系。及契丹入汴，纵胡骑打草谷，又多以其子弟及亲信左右为节度使、刺史，不通政事，华人之狡狯者，多往依其麾下，教之妄作威福，掊敛货财，民不堪命。于是所在相聚为盗，多者数万人，少者不减千百，攻陷州县，杀掠吏民。滏阳贼帅梁晖有众数百，送款晋阳求效用，帝许之。磁州刺史李谷密通表于帝，令晖袭相州。晖侦知高唐英未至，相州积兵器，无守备，丁丑夜，遣壮士逾城入，启关纳其众，杀契丹数百，其守将突围走。晖据州自称留后，表言其状。

戊寅，帝还至晋阳，议率民财以赏将士。夫人李氏谏曰：“陛下因河东创大业，未有以惠泽其民而先夺其生生之资，殆非新天子所以救民之意也。今宫中所有，请悉出之以劳军，虽复不厚，人无怨言。”帝曰：“善。”即罢率民，倾内府蓄积以赐将士，中外闻之，大悦。李氏，晋阳人也。

建雄留后刘在明朝于契丹，以节度副使骆从朗知州事。帝遣使者张晏洪等如晋州，谕以已即帝位，从朗皆囚之。大将药可俦杀从朗，推晏洪权留后，庚辰，遣使以闻。契丹主遣右谏议大夫赵熙使晋州，括率钱帛，征督甚急。从朗既死，民相帅兵杀熙。

契丹主赐赵晖诏，即以为保义留后。晖斩契丹使者，焚其诏，遣支使河间赵矩奉表诣晋阳。契丹遣其将高谟翰攻晖，不克。帝见矩，甚喜，曰：“子挈咽喉之地以归我，天下不足定也。”矩因劝帝早引兵南向，以副天下之望，帝善之。辛巳，以晖为保义节度使，侯章为镇国节度使，保义军马步都指挥使王晏为绛州防御使、保义军马步副都指挥使。

镇宁节度使邪律郎伍性残虐，澶州人苦之。贼帅王琼帅其徒千馀人，夜袭据南城，北度浮航，纵兵大掠，围郎伍于牙城。契丹主闻之，甚惧，始遣天平节度使李守贞、天雄节度使杜重威还镇，由是无久留河南之意。遣兵救澶州，琼退屯近郊，遣其弟超奉表来求救。癸未，帝厚赐超，遣还。琼兵败，为契丹所杀。

契丹述律太后遣使以其国中酒馔、脯果赐契丹主贺平晋国，契丹主与群臣宴于永福殿。

东方群盗大起，陷宋、亳、密三州。契丹主谓左右曰：“我不知中国之人难制如此。”亟遣泰宁节度使安审琦、武宁节度使符彦卿等归镇，仍以契丹兵送之。彦卿至埇桥，贼帅李仁恕帅众数万急攻徐州。彦卿与数十骑至城下，扬鞭欲招谕之，仁恕控彦卿马，请从相公入城。彦卿子昭序自城中遣军校陈守习缒而出，呼于贼中曰：“相公已陷虎口，听相公助贼攻城，城不可得也。”贼知不可劫，乃相帅罗拜于彦卿马前，乞赦其罪。彦卿与之誓，乃解去。

三月丙戌朔，契丹主服赭袍，坐崇元殿，百官行入合礼。戊子，帝遣使以诏书安集农民，保聚山谷避契丹之患者。

契丹主复召晋百官谕之曰：“天时向暑，吾难久留，欲暂至上国省太后。当留亲信一人于此为节度使。”百官请迎太后，契丹主曰：“太后族大，如古柏根，不可移也。”契丹主欲尽以晋之百官自随，或曰：“举国北迁，恐摇人心，不如稍稍迁之。”乃诏有职事者从行，馀留大梁。复以汴州为宣武军，以萧翰为节度使。翰，述律太后之兄子，其妹复为契丹主后。翰始以萧为姓，自是契丹后族皆称萧氏。

壬寅，契丹主发大梁，晋文武诸司从者数千人，诸军吏卒又数千人，宫女宦官数百人，尽载府库之宝以行，所留乐器、仪仗而已。夕宿赤冈，契丹主见村落皆空，命有司发榜数百通，所在招抚百姓，然竟不禁胡骑剽掠。丙午，契丹自白马渡河，谓宣徽使高勋曰：“吾在上国，以射猎为乐，至此令人悒悒。今得归，死无恨矣。”

庚戌，以皇弟北京马步都指挥使崇行太原尹。

辛亥，契丹主将攻相州，梁晖请降，契丹主赦之，许以为防御使。晖疑其诈，复乘城拒守。夏四月己未，未明，契丹主命蕃汉诸军急攻相州，食时克之。悉杀城中男子，驱其妇女而北。敌人掷婴孩于空中，举刃接之以为乐。留高唐英守相州。唐英阅城中，遗民男女得七百馀人。其后节度使王继敛城中髑髅瘗之，凡得十馀万。

或告磁州刺史李谷谋举州应汉，契丹主执而诘之，谷不服。契丹主引手于车中，若取所获文书者。谷知其诈，因请曰：“必有其验，乞显示之。”凡六诘，谷辞气不屈，乃释之。

帝以从弟北京马军都指挥使信领义成节度使，充侍卫马军都指挥使。武节都指挥使史弘弘肇领忠武节度使，充步军都指挥使。右都押牙杨邠权枢密使。蕃汉兵马都孔目官郭威权副枢密使。两使都孔目官南乐王章权三司使。

契丹主见所过城邑丘墟，谓蕃汉群臣曰：“致中国如此，皆燕王之罪也。”顾张砺曰：“尔亦有力焉。”

契丹昭义节度使耿崇美屯泽州，将攻潞州，乙丑，诏史弘肇将步骑万人救之。

帝闻契丹北归，欲经略河南，故以弘肇为前驱，又遣谦万进出北方，以分契丹兵势。万进，并州人也。

契丹主以船数十艘载晋铠仗，将自汴溯河归其国，命宁国都虞候榆次武行德将士卒千馀人部送之。至河阴，行德与将士谋曰：“今为敌所制，将远去乡里。人生会有死，安能为异域之鬼乎。虏势不能久留中国，不若共逐其党，坚守河阳，以俟天命之所归者而臣之，岂非长策乎。”众以为然。行德即以铠仗授之，相与杀契丹监军使。会契丹河阳节度使崔廷勋以兵送耿崇美之潞州，行德遂乘虚入据河阳，众推行德为河阳都部署。行德遣弟行友奉蜡表间道诣晋阳。

契丹遣武定节度使方太诣洛阳巡检，至郑州，州有戍兵，共迫太为郑王。梁嗣密王朱乙逃祸为僧，嵩山贼帅张遇得之，立以为天子，取嵩岳神衮冕以衣之，帅众万馀袭郑州，太击走之。太以契丹尚强，恐事不济，说谕戍兵，欲与之俱西。众不从，太自西门逃奔洛阳。戍兵既失太，反谮太于契丹，云：“胁我为乱”。太遣子师朗自诉于契丹，契丹将麻答杀之，太无以自明。会群盗攻洛阳，契丹留守刘晞弃城奔许州，太乃入府行留守事，与巡检使潘环击群盗却之，张遇杀朱乙请降。伊阙贼帅自称天子，誓众于南郊坛，将入洛阳，太逆击走之。太欲自归于晋阳，武行德使人诱太曰：“我裨校也，公旧镇此地，今虚位相待。”太信之，至河阳，为行德所杀。

萧翰遣高谟翰援送刘晞自许还洛阳，晞疑潘环构其众逐已，使谟翰杀之。戊辰，武行友至晋阳。

庚午，史弘肇奏遣先锋将马诲击契丹，斩首千馀级。时耿崇美、崔廷勋至泽州，闻弘肇兵已入潞州，不敢进，引兵而南。弘肇遣诲追击，破之，崇美、廷勋与奚王拽剌退保怀州。

辛未，以武行德为河阳节度使。

契丹主闻河阳乱，叹曰：“我有三失，宜天下之叛我也。诸道括钱，一失也。令上国人打草谷，二失也。不早遣诸节度使还镇，三失也。”

契丹主至临城，得疾，及栾城，病甚，苦热，聚冰于胸腹手足，且啖之。丙子，至杀胡林而卒。国人剖其腹，实盐数斗，载之北去，晋人谓之“帝羓”。

赵延寿恨契丹主负约，谓人曰：“我不复入龙沙矣。”即日，先引兵入恒州，契丹永康王兀欲及南北二王各以所部兵相继而入。延寿欲拒之，恐失大援，乃纳之。时契丹诸将已密议奉兀欲为主，兀欲登鼓角楼受叔兄拜，而延寿不之知，自称受契丹皇帝遗诏，权知南朝军国事。仍下教布告诸道，所以供给兀欲与诸将同，兀欲衔之。恒州诸门管钥及仓库出纳，兀欲皆自主之。延寿使人请之，不与。

契丹主丧至国，述律太后不哭，曰：“待诸部宁壹如故，则葬汝矣。”

帝之自寿阳还也，留兵千人戍承天军。戍兵闻契丹北还，不为备，契丹袭击之，戍兵惊溃。契丹焚其市邑，一日狼烟百馀举。帝曰：“此虏将遁，张虚势也。”遣亲将叶仁鲁将步骑三千赴之。会契丹出剽掠，仁鲁乘虚大破之，丁丑，复取承天军。

或说赵延寿曰：“契丹诸大人数日聚谋，此必有变。今汉兵不减万人，不若先事图之。”延寿犹豫不决。壬午，延寿下令，以来月朔日于待贤馆上事，受文武官贺。其仪宰相、枢密使拜于阶上，节度使以下拜于阶下。李嵩以虏意不同，事理难测，固请赵延寿未行此礼，乃止。

五月乙酉朔，永康王兀欲召延寿及张砺、和凝、李嵩、冯道于所馆饮酒。兀欲妻素以兄事延寿，兀欲从容谓延寿曰：“妹自上国来，宁欲见之乎。”延寿欣然与之俱入。良久，兀欲出，谓砺等曰：“燕王谋反，适已锁之矣。”又曰：“先帝在汴时，遗我一筹，许我知南朝军国。近者临崩，别无遗诏，而燕王擅自知南朝军国，岂理邪。”下令延寿亲党皆释不问。间一日，兀欲至待贤馆，受蕃汉官谒贺，笑谓张砺等曰：“燕王果于此礼上，吾以铁骑围之，诸公亦不免矣。”后数日，集蕃汉之臣于府署，宣契丹主遗制。其略曰：“永康王，大圣皇帝之嫡孙，人皇王之长子，太后钟爱，群情允归，可于中京即皇帝位。”于是始举哀成服。

帝集群臣庭议进取，诸将咸请出师井陉，次取镇、魏，先定河北，则河南拱手自服。帝欲自石会趋上党，郭威曰：“虏主虽死，党众犹盛，各据坚城。我出河北，兵少路迂，傍无应援，若群虏合势，共击我军，进则遮前，退则邀后，粮饷路绝，此危道也。上党山路险涩，粟少民残，无以供亿，亦不可由。近者陕、晋二镇，相继款附，引兵从之，万无一失，不出两旬，洛、汴定矣。”帝曰：“卿言是也。”苏逢吉等曰：“史弘肇大军已屯上党，群敌继遁，不若出天井抵孟津为便。”司天奏：“太岁在午，不利南行，宜由晋、绛抵陕。”帝从之。辛卯，诏以十二日发北京，告谕诸道。

甲午，以太原尹崇为北京留守，以赵州刺史李存环为副留守，河东幕僚真定李骧为少尹，牙将太原蔚进为马步指挥使以佐之。存环，唐庄宗之从弟也。

丙申，帝发太原，自阴地关出晋、绛。丁酉，史弘肇奏克泽州。始，弘肇攻泽州，刺史翟令奇固守不下。帝以弘肇兵少，欲召还。苏逢吉、杨邠曰：“今陕、晋、河阳皆已向化，崔廷勋、耿崇美朝夕遁去，若召弘肇还，则河南人心动摇，虏势复壮矣。”帝未决，使人谕指于弘肇。弘肇曰：“兵已及此，势若破竹，可进不可退。”与逢吉等议合，帝乃从之。弘肇遣部将李万超说令奇，令奇乃降。弘肇以万超权知泽州。

崔廷勋、耿崇美、奚王拽剌合兵逼河阳，张遇帅众数千救之，战于南阪，败死。武行德出战，亦败，闭城自守。拽剌欲攻之，廷勋曰：“今北军已去，得此何用。且杀一夫犹可惜，况一城乎。”闻弘肇已得泽州，乃释河阳，还保怀州。弘肇将至，廷勋等拥众北遁，过卫州，大掠而去。契丹在河南者相继北去，弘肇引兵与武行德合。

弘肇为人沈毅寡言，御众严整，将校小不从命，立挝杀之。士卒所过，犯民田及系马于树者，皆斩之。军中惕息，莫敢犯令，故所向必克。帝自晋阳安行入洛及汴，兵不血刃，皆弘肇之力也。帝由是倚爱之。辛丑，帝至霍邑。甲辰，帝至晋州。

帝之即位也，绛州刺史李从朗与契丹将成霸卿等拒命，帝遣西南面招讨使、护国节度使白文珂攻之，未下。帝至城下，命诸军四布而勿攻，以利害谕之。戊申，从朗举城降，帝命亲将分护诸门，士卒一人毋得入，以偏将薛琼为防御使。

辛亥，帝至陕州，赵晖自御帝马而入。壬子，至石濠。汴人有来迎者。六月乙卯，帝至新安，西京留司官悉来迎。丙辰，帝至洛阳，入居宫中。汴州百官奉表来迎。诏谕以受契丹补署者皆勿自疑，聚其告牒而焚之。赵远更名上交。命郑州防御使郭从义先入大梁清宫，密令杀李从益及王淑妃。淑妃且死，曰：“吾儿为契丹所立，何罪而死。何不留之，使每岁寒食，以一盂麦饭洒明宗陵乎。”闻者泣下。

戊午，帝发洛阳。辛酉，汴州百官窦贞固等迎于荥阳。甲子，帝至大梁，晋之藩镇相继来降。戊辰，帝下诏大赦。凡契丹所除节度使，下至将吏，各安职任，不复变更。复以汴州为东京。改国号曰汉，仍称天福年，曰：“馀未忍忘晋也。”复青、襄、汝三节度。秋闰七月庚辰，制建宗庙。太祖高皇帝、世祖光武皇帝皆百世不迁。又立四亲庙，追尊谥号，凡六庙。

后汉高祖天福十二年夏五月乙酉朔，契丹永康王兀欲囚赵延寿于恒州，辛丑，帝遣使谕河中节度使赵匡赞，仍以契丹囚其父延寿告之。

秋七月，或传赵延寿已死，郭威言于帝曰：“赵匡赞契丹所署，今犹在河中，宜遣使吊祭，因起复移镇。彼既家国无归，必感恩承命。”从之。会邺都留守天雄节度使兼中书令杜重威、天平节度使兼侍中李守贞皆奉表归命，重威仍请移他镇。归德节度使兼中书令高行周入朝，丙申，徙重威为归德节度使，以行周代之。守贞为护国节度使，加兼中书令。徙护国节度使赵匡赞为晋昌节度使。后二年，延寿始卒于契丹。

杜重威自以附契丹，负中国，内常疑惧。及移镇制下，复拒而不受，遣其子弘璲质于麻答以求援。赵延寿有幽州亲兵二千在恒州，指挥使张琏将之，重威请以守魏。麻答遣其将杨衮将契丹千五百人及幽州兵赴之。闰月庚午，诏削夺重威官爵，以高行周为招讨使，镇宁节度使慕容彦超副之，以讨重威。

慕容彦超欲急攻城，行周欲缓之，由是二将不协。帝恐生他变，欲自将击重威，九月戊寅，诏幸澶、魏劳军。庚辰，帝发大梁。

晋昌节度使赵匡赞恐终不为朝廷所容，冬十月，遣使降蜀，请自终南山路出兵应援。

帝至邺都，遣给事中陈观往谕指，重威复闭门拒之。城中食浸竭，将士多出降者。慕容彦超固请攻城，帝从之。丙午，亲督诸将攻城，自寅至辰，士卒伤者万馀人，死者千馀人，不克而止。彦超乃不敢复言。

初，契丹留幽州兵千五百人戍大梁。帝入大梁，或告幽州兵将为变，帝尽杀之于繁台之下。及围邺都，张琏将幽州兵二千助重威拒守，帝屡遣人招谕，许以不死。琏曰：“繁台之卒，何罪而戮。今守此，以死为期耳。”由是城久不下。十一月丙辰，内殿直韩训献攻城之具。帝曰：“城之所恃者众心耳。众心苟离，城无所保，用此何为。”

杜重威之叛也，观察判官金乡王敏屡泣谏，不听。及食竭力尽，甲戌，遣敏奉表出降。乙亥，重威子弘琏来见。丙子，妻石氏来见。石氏，即晋之宋国长公主也，帝复遣入城。丁丑，重威开门出降，城中馁死者什七八，其存者皆尪瘠无人状。张琏先邀朝廷信誓，诏许以归乡里，及出降，杀琏等将校数十人。纵其士卒北归，将出境，大掠而去。

郭威请杀重威牙将百馀人，并重威家赀籍之以赏战士，从之。以重威为太傅兼中书令、楚国公。重威每出入，路人往往掷瓦砾诟之。

臣光曰：汉高祖杀幽州无辜千五百人，非仁也。诱张琏而诛之，非信也。杜重威罪大而赦之，非刑也。仁以合众，信以行令，刑以惩奸，失此三者，何以守国。其祚运之不延也，宜哉。

冬十二月丙戌，帝发邺都。

蜀主遣雄武都押牙吴崇恽以枢密使王处回书招凤翔节度使侯益。庚寅，以山南西道节度使兼中书令张虔钊为北面行营招讨、安抚使，雄武节度使何重建副之，宣徽使韩保贞为都虞候，共将兵五万，虔钊出散关，重建出陇州，以击凤翔。奉銮肃卫都虞候李廷圭将兵二万出子午谷，以援长安。诸军发成都，旌旗数十里。癸巳，帝至大梁。侯益请降于蜀，使吴崇恽持兵籍、粮帐西还，与赵匡赞同上表请出兵平定关中。

乾祐元年春正月，帝以赵匡赞、侯益与蜀兵共为寇，患之。会回鹘入贡，诉称为党项所阻，乞兵应接。诏右卫大将军王景崇、将军齐藏珍将禁军数千赴之，因使之经略关西。

晋昌节度判官李恕，久在赵延寿幕下，延寿使之佐匡赞。匡赞将入蜀，恕谏曰：“燕王入胡，岂所愿哉。今汉家新得天下，方务招怀，若谢罪归朝，必保富贵。入蜀非全计也，蹄涔不容尺鲤，公必悔之。”匡赞乃遣恕奉表请入朝。景崇等未行而恕至，帝问恕“匡赞何为附蜀。”对曰：“匡赞自以身受虏官，父在虏廷，恐陛下未之察，故附蜀求苟免耳。臣以为国家必应存抚，故遣臣来祈哀。”帝曰：“匡赞父子，本吾人也，不幸陷虏。今延寿方坠槛阱，吾何忍更害匡赞乎。”即听其入朝。侯益亦请赴二月四日圣寿节上寿。景崇等将行，帝召入卧内，敕之曰：“匡赞、益之心皆未可知，汝至彼，彼已入朝则勿问，若尚迁延顾望，当以便宜从事。”

赵匡赞不俟李恕返命，已离长安，丙子，入见。王景崇等至长安，闻蜀兵已入秦川，以兵少，发本道及赵匡赞牙兵千馀人同拒之。景崇恐匡赞牙兵亡逸，欲文其面。微露风旨，军校赵思绾首请自文其面以帅下，景崇悦。齐藏珍窃言曰：“思绾凶暴难制，不如杀之。”景崇不听。思绾，魏州人也。

蜀李廷圭将至长安，闻赵匡赞已入朝，欲引归。王景崇邀之，败廷圭于子午谷。张虔钊至宝鸡，诸将议不协，按兵未进。侯益闻廷圭西还，因闭壁拒蜀兵。虔钊势孤，引兵夜遁。景崇帅凤翔、陇、邠、泾、鄜、坊之兵追败蜀兵于散关，俘将卒四百人。

丁丑，帝殂，秘不发丧。庚辰，下诏，称“重威父子，因朕小疾，谤议摇众，并其子弘璋、弘琏、弘璨皆斩之。”二月辛巳，发丧，宣遗制，皇子承祐即皇帝位。

诏以王景崇兼凤翔巡检使。景崇引兵至凤翔，侯益尚未行，景崇以禁兵分守诸门。或劝景崇杀益，景崇以受先朝密旨，嗣主未之知，或疑于专杀，犹豫未决。益闻之，不告景崇而去。景崇悔，自诟。戊戌，益入朝，隐帝问：“何故召蜀军。”对曰：“臣欲诱致而杀之。”帝哂之。

三月，侯益家富于财，厚赂执政，由是大臣争誉之。丙寅，以益兼中书令，行开封尹。

侯益盛毁王景崇于朝，言其恣横。景崇闻益尹开封，知事已变，内不自安，且怨朝廷。会诏遣供奉官王益如凤翔，征赵匡赞牙兵诣阙。赵思绾等甚惧，景崇因以言激之。思绾途中谓其党常彦卿曰：“小太尉已落其手，吾属至京师并死矣，奈何。”彦卿曰：“临机制变，子勿复言。”癸酉，至长安，永兴节度副使安友规、巡检乔守湿出迎王益，置酒于客亭。思绾前白曰：“壕寨使已定舍馆于城东，今将士家属皆在城中，欲各入城挈家诣城东宿。”友规等然之。时思绾等皆无铠仗，既入西门，有州校坐门侧，思绾遽夺其剑斩之。其徒因大噪，持白梃，杀守门者十馀人，分遣其党守诸门。思绾入府，开库取铠仗给之。友规等皆逃去。思绾遂据城，集城中少年，得四千馀人，缮城隍，葺楼堞，旬日间，战守之具皆备。

王景崇讽凤翔吏民表景崇知军府事，朝廷患之。甲戌，徙静难节度使王守恩为永兴节度使，徙保义节度使赵晖为凤翔节度使，并同平章事。以景崇为邠州留后，令便道之官。

虢州伶人靖边庭杀团练使田令方，驱掠州民，奔赵思绾。至潼关，潼关守将出击之，其众皆溃。

丁丑，邠、泾、同、华四镇俱上言护国节度使兼中书令李守贞与永兴、凤翔同反。始，守贞闻杜重威死而惧，阴有异志。自以晋世尝为上将，有战功，素好施，得士卒心。汉室新造，天子年少初立，执政皆后进，有轻朝廷之志。乃招纳亡命，养死士，治城堑，缮甲兵，昼夜不息。遣人间道赍蜡丸结契丹，屡为边吏所获。

浚仪人赵修已素善术数，自守贞镇滑州，署司户参军，累从移镇，为守贞言：“时命不可，勿妄动”。前后切谏非一，守贞不听，乃称疾归乡里。僧总伦以术媚守贞，言其必为天子，守贞信之。又尝会将佐置酒，引弓指《舐掌虎图》曰：“吾有非常之福，当中其舌。”一发中之，左右皆贺。守贞益自负。

会赵思绾据长安，奉表献御衣于守贞，守贞自谓天人协契，乃自称秦王。遣其骁将平陆王继勋将兵据潼关，以思绾为晋昌节度使。同州距河中最近，匡国节度使张彦威常诇守贞所为，奏请先为之备，诏滑州马军都指挥使罗金山将部兵戍同州。故守贞起兵，同州不为所并。金山，云州人也。

夏四月，以镇宁节度使郭从义充永兴行营都部署，将侍卫兵讨赵思绾。戊子，以保义节度使白文珂为河中行营都部署，内客省使王峻为都监。辛卯，削夺李守贞官爵，命文珂等会兵讨之。乙未，以宁江节度使、侍卫步军都指挥使尚洪迁为西面行营都虞候。

王景崇迁延不之邠州，阅集凤翔丁壮，诈言讨赵思绾，仍牒邠州会兵。

王景崇遗蜀凤州刺史徐彦书，求通互市，壬戌，蜀主使彦复书招之。六月乙酉，王景崇遣使请降于蜀，亦受李守贞官爵。西面行营都虞候尚洪迁攻长安，伤重而卒。

秋七月，凤翔节度使赵晖至长安。乙亥，表王景崇反状益明，请进兵击之。

自河中、永兴、凤翔三镇拒命以来，朝廷继遣诸将讨之。昭义节度使常思屯潼关，白文珂屯同州，赵晖屯咸阳，惟郭从义、王峻置栅近长安，而二人相恶如水火，自春徂秋皆相仗莫肯攻战。帝患之，欲遣重臣临督。八月壬午，以郭威为西面军前招谕安抚使，诸军皆受威节度。威将行，问策于太师冯道。道曰：“守贞自谓旧将，为士卒所附，愿公勿爱官物，以赐士卒，则夺其所恃矣。”威从之，由是众心始附于威。诏白文珂趣河中，赵晖趣凤翔。

戊子，蜀改凤翔曰岐阳军，己丑，以王景崇为岐阳节度使、同平章事。

郭威与诸将议攻讨，诸将欲先取长安、凤翔。镇国节度使扈彦珂曰：“今三叛连衡，推守贞为主，守贞亡，则两镇自破矣。若舍近而攻远，万一王、赵拒吾前，守贞掎吾后，此危道也。”威善之。于是威自陕州，白文珂及宁江节度使、侍卫步军都指挥使刘词自同州，常思自潼关，三道攻河中。威抚养士卒，与同苦乐，小有功辄厚赏之，微有伤常亲视之。士无贤不肖，有所陈启，皆温辞色而受之。违忤不怒，小过不责。由是将卒咸归心于威。

始，李守贞以禁军皆尝在麾下，受其恩施，又士卒素骄，苦汉法之严，谓其至则叩城奉迎，可坐而待之。既而士卒新受赐于郭威，皆忘守贞旧恩，己亥，至城下，扬旗伐鼓，踊跃诟噪，守贞视之失色。

白文珂克西关城，栅于河西，常思栅于城南，威栅于城西。未几，威以常思无将领才，先遣归镇。诸将欲急攻城，威曰：“守贞前朝宿将，健斗好施，屡立战功。况城临大河，楼堞完固，未易轻也。且彼冯城而斗，吾仰而攻之，何异帅士卒投汤火乎。夫勇有盛衰，攻有缓急，时有可否，事有后先，不若且设长围而守之，使飞走路绝。吾洗兵牧马，坐食转输，温饱有馀，俟城中无食，公帑家财皆竭，然后进梯冲以逼之，飞书檄以招之。彼之将士，脱身逃死，父子且不相保，况乌合之众乎。思绾、景崇，但分兵縻之，不足虑也。”乃发诸州民夫二万馀人，使白文珂等帅之，刳长壕，筑连城，列队伍而围之。威又谓诸将曰：“守贞乡畏高祖，不敢鸱张。以我辈崛起太原，事功未着，有轻我心，故敢反耳。正宜静以制之。”乃偃旗卧鼓，但循河设火铺，连延数十里，番步卒以守之。遣水军舣舟于岸，寇有潜往来者，无不擒之。于是守贞如坐网中矣。

九月，蜀兵援王景崇军于散关，赵晖遣都监李彦从袭击，破之，蜀兵遁去。

王景崇尽杀侯益家属七十馀人，益子前天平行军司马仁矩先在外，得免。庚申，以仁矩为隰州刺史。仁矩子延广，尚在襁褓，乳母刘氏以己子易之，抱延广而逃，乞食至于大梁，归于益家。

李守贞屡出兵欲突长围，皆败而返。遣人赍蜡丸求救于唐、蜀、契丹，皆为逻者所获。城中食且尽，殍死者日众。守贞忧形于色，召总伦诘之，总伦曰：“大王当为天子，人不能夺。但此分野有灾，待磨灭将尽，只馀一人一骑，乃大王鹊起之时也。”守贞犹以为然。

冬十月，王景崇遣其子德让，赵思绾遣其子怀乂，见蜀主于成都。

戊寅，景崇遣兵出西门，赵晖击破之，遂取西关城。景崇退守大城。晖堑而围之，数挑战，不出。晖潜遣千馀人擐甲执兵，效蜀旗帜，循南山而下，令诸军声言：“蜀兵至矣。”景崇果遣兵数千出迎之，晖设伏掩击，尽殪之。自是景崇不复敢出。

蜀主遣山南西道节度使安思谦将兵救凤翔，左仆射兼门下侍郎、同平章事毋昭裔上疏谏曰：“臣窃见庄宗皇帝志贪西顾，前蜀主意欲北行，凡在庭臣，皆贡谏疏，殊无听纳，有何所成。只此两朝，可为鉴诫。”不听。又遣雄武节度使韩保贞引兵出汧阳，以分汉兵之势。

王景崇遣前义成节度使酸枣李彦舜等逆蜀兵。丙申，安思谦屯右界，汉兵屯宝鸡。思谦遣眉州刺史申贵将兵二千趣模壁，设伏于竹林。丁酉旦，贵以兵数百压宝鸡而陈，汉兵逐之，遇伏而败，蜀兵遂北，破宝鸡寨。蜀兵去，汉兵复入宝鸡。己亥，思谦进屯渭水，汉益兵五千戍宝鸡。思谦畏之，谓众曰：“粮少敌强，宜更为后图。”辛丑，退屯凤州，寻归兴元。贵，潞州人也。

彰武节度使高允权与定难节度使李彝殷有隙，李守贞密求援于彝殷，发兵屯延、丹境上，闻官军围河中，乃退。甲辰，允权以其状闻，彝殷亦自诉，朝廷和解之。

初，沈丘人舒元，嵩山道士杨讷，俱以游客干李守贞。守贞为汉所攻，遣元更姓朱，讷更姓李名平，间道奉表求救于唐，唐谏议大夫查文徽、兵部侍郎魏岑请出兵应之。唐主命北面行营招讨使李金全将兵救河中，以清淮节度使刘彦贞副之，文徽为监军使，岑为沿淮巡检使，军于沂州之境。金全与诸将方会食，候骑白有汉军数百在涧北，皆羸弱，请掩之。金全令曰：“敢言过涧者斩。”及暮，伏兵四起，金鼓闻十馀里。金全曰：“卿可与之战乎。”时唐士卒厌兵，莫有斗志，又河中道远，势不相及，十一月丙寅，唐兵退保海州。唐主遗帝书谢，请复通商旅，且请赦守贞，朝廷不报。

王景崇累表告急于蜀，蜀主命安思谦再出兵救之。十二月壬午，思谦自兴元引兵屯凤州，请先运粮四十万斛，乃可出境。蜀主曰：“观思谦之意，安肯为朕进取。”然亦发兴州、兴元米数万斛以馈之。戊子，思谦进屯散关，遣马步使高彦俦、眉州刺史申贵击汉箭筈安都寨，破之。庚寅，思谦败汉兵于玉女潭，汉兵退屯宝鸡，思谦进屯模壁。韩保贞出新关，壬辰，军于陇州神前，汉兵不出，保贞亦不敢进。

赵晖告急于郭威，威自往赴之。时李守贞遣副使周光逊、裨将王继勋、聂知遇守城西，威戒白文珂、刘词曰：“贼苟不能突围，终为我擒。万一得出，则吾不得复留于此。成败之机，于是乎在。贼之骁锐尽在城西，我去必来突围，尔曹谨备之。”威至华州，闻蜀兵食尽引去，威乃还。韩保贞闻安思谦去，亦退保弓川寨。

隐帝乾祐二年春正月，郭威将至河中，白文珂出迎之。

戊申夜，李守贞遣王继勋等引精兵千馀人循河而南，袭汉栅，坎岸而登，遂入之，纵火大噪，军中狼狈不知所为。刘词神色自若，下令曰：“小盗不足惊也。”帅众击之。客省使阎晋卿曰：“贼甲皆黄纸，为火所照，易辨耳，奈众无斗志何。”裨将李韬曰：“安有无事食君禄，有急不死斗者邪。”援槊先进，众从之。河中兵退走，死者七百人，继勋重伤，仅以身免。己酉，郭威至，刘词迎马首请罪。威厚赏之，曰：“吾所忧正在于此。微兄健斗，几为虏嗤。然虏技殚于此矣。”晋卿，忻州人也。

守贞之欲攻河西栅也，先遣人出酤酒于村墅，或贳与，不责其直，逻骑多醉，由是河中兵得潜行入寨，几至不守。郭威乃下令“将士非犒宴，毋得私饮。”爱将李审晨饮少酒，威怒曰：“汝为吾帐下，首违军令，何以齐众。”立斩以徇。

诏以静州隶定难军，二月辛未，李彝殷上表谢。彝殷以中原多故，有轻傲之志，每藩镇有叛者常阴助之，邀其重赂。朝廷知其事，亦以恩泽羁縻之。

夏四月，河中城中食且尽，民饿死者付五六。癸卯，李守贞出兵五千馀人，赍梯桥，分五道以攻长围之西北隅。郭威遣都监吴虔裕引兵横击之，河中兵败走，杀伤大半，夺其攻具。五月丙午，守贞复出兵，又败之，擒其将魏延朗、郑宾。壬子，周光逊、王继勋、聂知遇帅其众千馀人来降。守贞将士降者相继，威乘其离散，庚申，督诸军百道攻之。

赵思绾好食人肝，尝面剖而脍之，脍尽，人犹未死。又好以酒吞人胆，谓人曰：“吞此千枚，则胆无敌矣。”及长安城中食尽，取妇女、幼稚为军粮，日计数而给之，每犒军，辄屠数百人如羊豕法。思绾计穷，不知所出。郭从义使人诱之。

初，思绾少时求为左骁卫上将军致仕李肃仆，肃不纳，曰：“是人目乱而语诞，他日必为叛臣。”肃妻张氏，全义之女也，曰：“君今拒之，后且为患。”乃厚以金帛遗之。及思绾据长安，肃闲居在城中，思绾数就见之，拜伏如故礼。肃曰：“是子亟来，且污我。”欲自杀。妻曰：“曷若劝之归国。”会思绾问自全之计，肃乃与判官程让能说思绾曰：“公本与国家无嫌，但惧罪耳。今国家三道用兵，俱未有功，若以此时翻然改图，朝廷必喜，自可不失富贵，孰与坐而待毙乎。”思绾从之，遣使诣阙请降。乙丑，以思绾为华州留后，都指挥使常彦卿为虢州刺史，令便道之官。

秋七月甲辰，赵思绾释甲出城受诏，郭从义以兵守其南门，复遣还城。思绾求其牙兵及铠仗，从义亦给之。思绾迁延，收敛财贿，三改行期。从义等疑之，密白郭威，请图之，威许之。壬子，从义与都监南院宣徽使王峻按辔入城，处于府舍，召思绾酌别，因执之，并常彦卿及其父兄、部曲三百人，皆斩于市。

甲寅，郭威攻河中，克其外郭。李守贞收馀众退保子城。诸将请急攻之，威曰：“夫鸟穷则啄，况一军乎。涸水取鱼，安用急为。”

壬戌，李守贞与妻及子崇勋等自焚。威入城，获其子崇玉等及所署宰相靖蜍、孙愿、枢密使刘芮、国师总伦等，送大梁，磔于市。征赵修已为翰林天文。

威阅守贞文书，得朝廷权臣及藩镇与守贞交通书，词意悖逆，欲奏之。秘书郎榆次王溥谏曰：“魑魅乘夜争出，见日自消。愿一切焚之，以安反侧。”威从之。

戊辰，加永兴节度使郭从义同平章事，徙镇国节度使扈彦珂为护国节度使，以河中行营马步都虞候刘词为镇国节度使。

八月戊戌，郭威至大梁，入见，帝劳之。赐金帛、衣服、玉带、鞍马，辞曰：“臣受命期年，仅克一城，何功之有。且臣将兵在外，凡镇安京师，供亿所须，使兵食不乏，皆诸大臣居中者之力也，臣安敢独膺此赐，请遍赏之。”又议加领方镇，辞曰：“杨邠位在臣上，未有茅土。且帷幄之臣，不可以弘肇为比。”九月壬寅，遍赐宰相、枢密、宣徽、三司、侍卫使九人，与威如一。帝欲特赏威，辞曰：“运筹建画，出于庙堂，发兵馈粮，资于藩镇，暴露战斗，在于将士，而功独归臣，臣何以堪之。”乙巳，加威兼侍中，史弘肇兼中书令。辛亥，加窦贞固司徒，苏逢吉司空，苏禹圭左仆射，杨邠右仆射。诸大臣议，以朝廷执政溥加恩，恐藩镇觖望。乙卯，加天雄节度使高行周守太师，山南东道节度使安审琦守太傅，泰宁节度使符彦卿守太保，河东节度使刘崇兼中书令。己未，加忠武节度使刘信、天平节度使慕容彦超、平卢节度使刘铢并兼侍中。辛酉，加朔方节度使冯晖、定难节度使李彝殷兼中书。令冬十月壬申，加义武节度使孙方简、武宁节度使刘赟同平章事。壬午，加吴越王弘俶尚书令，楚王希广太尉。丙戌，加荆南节度使高保融兼侍中。议者以“郭威不专有其功，推以分人，信为美矣。而国家爵位，以一人立功而覃及天下，不亦滥乎。”

初，邢州人周璨为诸卫将军，罢秩无依，从王景崇西征，景崇叛，遂为谋主。赵晖急攻凤翔，周璨谓王景崇曰：“公向与蒲、雍相表里。今二镇已平，蜀儿不足恃，不如降也。”景崇曰：“善，吾更思之。”后数日，外攻转急，景崇谓其党曰：“事穷矣，吾欲为急计。”乃谓其将公孙辇、张思练曰：“赵晖精兵多在城北，来日五鼓前，尔二人烧城东门诈降，勿令寇入，吾与周璨以牙兵出北门突晖军，纵无成而死，犹胜束手。”皆曰：“善。”癸巳，未明，辇、思练烧东门请降，府牙火亦发。二将遣人诇之，景崇已与家人自焚矣。璨亦降。

后汉高祖乾祐元年。帝自魏王承训卒，悲痛过甚，春正月甲子，始不豫。丁丑，帝大渐召苏逢吉、杨邠、史弘肇、郭威入受顾命，曰：“承祐幼弱，后事托在卿辈。”是日，帝殂。

二月辛巳朔，立皇子左卫大将军、大内都点检承祐为周王、同平章事。宣遗制，令周王即皇帝位。丁亥，尊皇后曰皇太后。

苏逢吉等为相，多迁补官吏，杨邠以为虚费国用，所奏多抑之，逢吉等不悦。三月，中书侍郎兼户部尚书、同平章事李涛上疏言：“今关西纷扰，外御为急。二枢密皆佐命功臣，官虽贵而家未富，宜授以要害大镇。枢机之务在陛下目前，易以裁决，逢吉、禹圭自先帝时任事，皆可委也。”杨邠、郭威闻之，见太后泣诉，称“臣等从先帝起艰难中，今天子取人言，欲弃之于外。况关西方有事，臣等何忍自取安逸，不顾社稷。若臣等必不任职，乞留过山陵。”太后怒，以让帝，曰：“国家勋旧之臣，奈何听人言而逐之。”帝曰：“此宰相所言也。”因诘责宰相。涛曰：“此疏臣独为之，他人无预。”丁丑，罢涛政事，勒归私第。

夏四月，帝与左右谋，以太后怒李涛离间，欲更进用二枢密，以明非帝意。左右亦疾二苏之专，欲夺其权，共劝之。壬午，制以枢密使杨邠为中书侍郎兼吏部尚书、同平章事，枢密使如故。以副枢密使郭威为枢密使。又加三司使王章同平章事。凡中书除官，诸司奏事，帝皆委邠斟酌。自是三相拱手，政事尽决于邠。事有未经邠所可否者，莫敢施行，遂成凝滞。三相每进拟用人，苟不出邠意，虽簿、尉亦不之与。邠素不喜书生，常言：“国家府廪实，甲兵强，乃为急务。至于文章礼乐，何足介意。”既恨二苏排己，又以其除官太滥，为众所非，欲矫其弊，由是艰于除拜，士大夫往往有自汉兴至亡，不沾一命者。凡门荫及百司入仕悉罢之。虽由邠之愚蔽，时人亦咎二苏之不公所致云。

秋七月庚申，加枢密使郭威同平章事。

隐帝乾祐二年。三叛既平，帝浸骄纵，与左右狎昵。飞龙使瑕丘后匡赞、茶酒使太原郭允明，以谄媚得幸，帝好与之为氵霝辞、丑语，太后屡戒之，帝不以为意。七月，太常卿张昭上言：“宜亲近儒臣，讲习经训。”不听。昭即昭远，避高祖讳改之。

三年夏四月，杨邠求解枢密使，帝遣中使谕止之。宣徽北院使吴虔裕在旁曰：“枢密重地，难以久居，当使后来者迭为之，相公辞之是也。”帝闻之，不悦，辛巳，以虔裕为郑州防御使。

朝廷以契丹近入寇，横行河北，诸藩镇各自守，无捍御之者，议以郭威镇邺都，使督诸将以备契丹。史弘肇欲威仍领枢密使，苏逢吉以为故事无之。弘肇曰：“领枢密使则可以便宜从事，诸军畏服，号令行矣。”帝卒从弘肇议。弘肇怨逢吉异议，逢吉曰：“以内制外，顺也。今反以外制内，其可乎。”壬午，制以威为邺都留守、天雄节度使，枢密使如故。仍诏河北兵甲、钱谷但见郭威文书，立皆禀应。明日，朝贵会饮于窦贞固之第，弘肇举大觞属威，厉声曰：“昨日廷议，一何同异。今日为弟饮之。”逢吉与杨邠亦举觞曰：“是国家之事，何足介意。”弘肇又厉声曰：“安定国家，在长枪大剑，安用毛锥。”王章曰：“无毛锥，则财赋何从可出。”自是将、相始有隙。

壬辰，以左监门卫将军郭荣为贵州刺史、天雄牙内都指挥使。荣本姓柴，父守礼，郭威之妻兄也，威未有子，时养以为子。

五月庚子，郭威辞行，言于帝曰：“太后从先帝久，多历天下事，陛下富于春秋，有事宜禀其教而行之。亲近忠直，放远谗邪，善恶之间，所宜明审。苏逢吉、杨邠、史弘肇皆先帝旧臣，尽忠徇国，愿陛下推心任之，必无败失。至于疆之事，臣愿竭其愚驽，庶不负驱策。”帝敛容谢之。

癸丑，王章置酒会诸朝贵，酒酣，为手势令，史弘肇不闲其事，客省使阎晋卿坐次弘肇，屡教之。苏逢吉戏之曰：“旁有姓阎人，何忧罚爵。”弘肇妻阎氏本酒家倡也，意逢吉讥之，大怒，以丑语诟逢吉，逢吉不应。弘肇欲殴之，逢吉起去。弘肇索剑欲追之，杨邠泣止之，曰：“苏公宰相，公若杀之，置天子何地。愿熟思之。”弘肇即上马去，邠与之联镳，送至其第而还。于是将、相如水火矣。帝使宣徽使王峻置酒和解之，不能得。逢吉欲求出镇以避之，既而中止，曰：“吾去朝廷，止烦史公一处分，吾齑粉矣。”王章亦忽忽不乐，欲求外官，杨、史固止之。

帝自即位以来，枢密使、右仆射、同平章事杨邠总机政，枢密使兼侍中郭威主征伐，归德节度使、侍卫亲军都指挥使兼中书令史弘肇典宿卫，三司使、同平章事王章掌财赋。邠颇公忠，退朝，门无私谒，虽不却四方馈遗，有馀辄献之。弘肇督察京城，道不拾遗。是时承契丹荡覆之馀，公私困竭，章招摭遗利，吝于出纳，以实府库。属三叛连衡，宿兵累年而供馈不乏。及事平，赐予之外，尚有馀积，以是国家粗安。

章聚敛刻急。旧制，田税每斛更输二升，谓之“雀鼠耗”，章始令更输二升，谓之“省耗”。旧钱出入皆以八十为陌，章始令入者八十，出者七十七，谓之“省陌”。有犯盐、矾、酒曲之禁者，锱铢涓滴罪皆死。由是百姓愁怨。章尤不喜文臣，尝曰：“此辈授之握算，不知纵横，何益于用。”俸禄皆以不堪资军者给之，吏已高其估，章更增之。

帝左右嬖幸浸用事，太后亲戚亦干预朝政，邠等屡裁抑之。太后有故人子求补军职，弘肇怒而斩之。武德使李业，太后之弟也，高祖使掌内帑，帝即位，尤蒙宠任。会宣徽使阙，业意欲之，帝及太后亦讽执政。邠、弘肇以为内使迁补有次，不可以外戚超居，乃止。内客省使阎晋卿次当为宣徽使，久而不补。枢密承旨聂文进、飞龙使后匡赞、翰林茶酒使郭允明皆有宠于帝，久不迁官，共怨执政。文进，并州人也。平卢节度使刘铢罢青州归，久奉朝请，未除官，常戟手于执政。

帝初除三年丧，听乐，赐伶人锦袍、玉带。伶人诣弘肇谢。弘肇怒曰：“士卒守边苦战，犹未有以赐之，汝曹何功而得此。”皆夺以还官。帝欲立所幸耿夫人为后，邠以为太速。夫人卒，帝欲以后礼葬之，邠复以为不可。帝年益壮，厌为大臣所制。邠、弘肇尝议事于帝前，帝曰：“审图之，勿令人有言。”邠曰：“陛下但禁声，有臣等在。”帝积不能平，左右因乘间谮之于帝，云：“邠等专恣，终当为乱”。帝信之。尝夜闻作坊锻声，疑有急兵，达旦不寐。

司空、同平章事苏逢吉既与弘肇有隙，知李业等怨弘肇，屡以言激之。帝遂与业、文进、匡赞、允明谋诛邠等，议既定，入白太后。太后曰：“兹事何可轻发。更宜与宰相议之。”业时在旁，曰：“先帝尝言，朝廷大事不可谋及书生，懦怯误人。”太后复以为言，帝忿曰：“国家之事，非闺合所知。”拂衣而出。十一月乙亥，业等以其谋告阎晋卿，晋卿恐事不成，诣弘肇第欲告之，弘肇以他故辞不见。

丙子旦，邠等入朝，有甲士数十自广政殿出，杀邠、弘肇、章于东庑下。文进亟召宰相朝臣班于崇元殿，宣云：“邠等谋反，已伏诛，与卿等同庆。”又召诸军将校至万岁殿庭，帝亲谕之，且曰：“邠等以稚子视朕，朕今始得为汝主，汝等免横忧矣。”皆拜谢而退。又召前节度使刺史、等升殿谕之，分遣使者帅骑收捕邠等亲戚、党与、傔从，尽杀之。

弘肇待侍卫步军都指挥使王殷尤厚，邠等死，帝遣供奉官孟业赍密诏诣澶州及邺都，令镇宁节度使李洪义杀殷，又令邺都行营马军都指挥使郭崇威、步军都指挥使真定曹威杀郭威及监军、宣徽使王峻。洪义，太后之弟也。又急诏征天平军节度使高行周、平卢节度使符彦卿、永兴节度使郭崇义、泰宁节度使慕容彦超、匡国节度使薛怀让、郑州防御使吴虔裕、陈州刺史李谷入朝。以苏逢吉权知枢密院事，前平卢节度使刘铢权知开封府，侍卫马步都指挥使李洪建权判侍卫司事，内侍省使阎晋卿权侍卫马军都指挥使。洪建，业之兄也。

时中外人情忧骇，苏逢吉虽恶弘肇，而不预李业等谋，闻变惊愕。私谓人曰：“事太匆匆，主上傥以一言见问，不至于此。”业等命刘铢诛郭威、王峻之家，铢极其惨毒，婴孺无免者。命李洪建诛王殷之家，洪建但使人守视，仍饮食之。

丁丑，使者至澶州，李洪义畏懦，虑王殷已知其事，不敢发，乃引孟业见殷。殷囚业，遣副使陈光穗以密诏示郭威。威召枢密吏魏仁浦，示以诏书，曰：“奈何。”仁浦曰：“公，国之大臣，功名素着，加之握强兵，据重镇，一旦为群小所构，祸出非意，此非辞说所能解。时事如此，不可坐而待死。”威乃召郭崇威、曹威及诸将，告以杨邠等冤死及有密诏之状。且曰：“吾与诸公，披荆棘，从先帝取天下，受托孤之任，竭力以卫国家。今诸公已死，吾何心独生。君辈当奉行诏书，取吾首以报天子，庶不相累。”郭崇威等皆泣曰：“天子幼冲，此必左右群小所为，若使此辈得志，国家其得安乎。崇威愿从公入朝自诉，荡涤鼠辈，以清朝廷，不可为单使所杀，受千载恶名。”翰林天文赵修已谓郭威曰：“公徒死何益。不若顺众心，拥兵而南，此天启也。”郭威乃留其养子荣镇邺都，命郭崇威将骑兵前驱。戊寅，自将大兵继之。

慕容彦超方食，得诏，舍匕箸入朝，帝悉以军事委之。己卯，吴虔裕入朝。

帝闻郭威举兵南向，议发兵拒之。前开封尹侯益曰：“邺都戍兵家属皆在京师，官军不可轻出，不若闭城以挫其锋，使其母妻登城招之，可不战而下也。”慕容彦超曰：“侯益衰老，为懦夫计耳。”帝乃遣益及阎晋卿、吴虔裕、前保大节度使张彦超将禁军趣澶州。

是日，郭威已至澶州，李洪义纳之。王殷迎谒，恸哭，以所部兵从郭威涉河。帝遣内养鸗脱觇郭威，威获之，以表置鸗脱衣领中，使归白帝曰：“臣昨得诏书，延颈俟死。郭崇威等不忍杀臣，云此皆陛下左右贪权无厌者谮臣耳，逼臣南行，诣阙请罪。臣求死不获，力不能。制臣数日当至阙廷，陛下若以臣为有罪，安敢逃刑。若实有谮臣者，愿执付军前，以快众心。臣敢不抚谕诸军，退归邺都。

庚辰，郭威趣滑州。辛巳，义成节度使宋延渥迎降。延渥，洛阳人，其妻高祖女永宁公主也。郭威取滑州库物以劳将士，且谕之曰：“闻侯令公已督诸军自南来，今遇之，交战则非入朝之义，不战则为其所屠。吾欲全汝曹功名，不若奉行前诏，吾死不恨。”皆曰：“国家负公，公不负国。所以万人争奋，如报私仇，侯益辈何能为乎。”王峻徇于众曰：“我得公处分，俟克京城，听旬日剽掠。”众皆踊跃。

辛巳，鸗脱至大梁。前此，帝议自往澶州，闻郭威已至河上而止。帝甚有悔惧之色，私谓窦贞固曰：“属者亦太草草。”李业等请倾府库以赐诸军，苏禹圭以为未可，业拜禹圭于帝前曰：“相公且为天子勿惜府库。”乃赐禁军人二十缗，下军半之，将士在北者给其家，仍使通家信以诱之。

壬午，郭威军至封丘，人情忷惧。太后泣曰：“不用李涛之言，宜其亡也。”慕容彦超恃其骁勇，言于帝曰：“臣视北军犹蠛蠓耳，当为陛下生致其魁。”退，见聂文进，问北来兵数及将校姓名，颇惧，曰：“是亦剧贼，未易轻也。”帝复遣左神武统军袁嶬、前威胜节度使刘重进等帅禁军与侯益等会屯赤冈。嶬，象先之子也。彦超以大军屯七里店。

癸未，南、北军遇于刘子陂。帝欲自出劳军，太后曰：“郭威吾家故旧，非死亡切身，何至此。但按兵守城，飞诏谕之，观其志趣，必有辞理，则君臣之礼尚全，慎勿轻出。”帝不从。时扈从军甚盛，太后遣使戒聂文进曰：“大须在意。”对曰：“有臣在，虽郭威百人可擒也。”至暮，两军不战，帝还宫。慕容彦超大言曰：“陛下来日宫中无事，幸再出观臣破贼。臣不必与之战，但叱散使归营耳。”

甲申，帝欲再出，太后力止之，不可。既陈，郭威戒其众曰：“吾来诛群小，非敢敌天子也，慎勿先动。”久之，慕容彦超引轻骑直前奋击，郭崇威与前博州刺史李荣帅骑兵拒之。彦超马倒，几获之。彦超引兵退，麾下死者百馀人，于是诸军夺气，稍稍降于北军。侯益、吴虔裕、张彦超、袁嶬、刘重进皆潜往见郭威，威各遣还营。又谓宋延渥曰：“天子方危，公近亲，宜以牙兵往卫乘舆，且附奏陛下，愿乘间早幸臣营。”延渥未至御营，乱兵云扰，不敢进而还。比暮，南军多归于北。慕容彦超与麾下十馀骑奔还兖州。

是夕，帝独与三相及从官数十人宿于七里寨，馀皆逃溃。乙酉旦，郭威望见天子旌旗在高阪上，下马免胄往从之，至则帝已去矣。帝策马将还宫，至玄化门，刘铢在门上，问帝左右“兵马何在。”因射左右。帝回辔，西北至赵村，追兵已至。帝下马入民家，为乱兵所弑。苏逢吉、阎晋卿、郭允明皆自杀。聂文进挺身走，军士追斩之。李业奔陕州，后匡赞奔兖州。郭威闻帝遇弑，号恸曰：“老夫之罪也。”

威至玄化门，刘铢雨射城外。威自迎春门入，归私第，遣前曹州防御使何福进将兵守明德门。诸军大掠，通夕烟火四发。

军士入前义成节度使白再荣之第，执再荣，尽掠其财，既而进曰：“某等昔尝趋走麾下，一旦无礼至此，何面目复见公。”遂刎其首而去。吏部侍郎张允家赀以万计，而性吝，虽妻亦不之委，常自系众钥于衣下，行如环佩。是夕，匿于佛殿藻井之上，登者浸多，板坏而坠，军士掠其衣，遂以冻卒。

初，作坊使贾延徽有宠于帝，与魏仁浦为邻，欲并仁浦所居以自广，屡谮仁浦于帝，几至不测。至是，有擒延徽以授仁浦者，仁浦谢曰：“因乱而报怨，吾所不为也。”郭威闻之，待仁浦益厚。

右千牛卫大将军枣强赵凤曰：“郭侍中举兵，欲诛君侧之恶以安国家耳。而鼠辈敢尔，乃贼也，岂侍中意邪。”执弓矢，踞胡床，坐于巷首，掠者至，辄射杀之，里中皆赖以全。

丙戌，获刘铢、李洪建，囚之。铢谓其妻曰：“我死，汝且为人婢乎。”妻曰：“以公所为，雅当然耳。”

王殷、郭崇威言于郭威曰：“不止剽掠，今夕止有空城耳。”威乃命诸将分部禁止掠者，不从则斩之，至晡，乃定。

窦贞固、苏禹圭自七里寨逃归，郭威使人访求得之，寻复其位。贞固为相，值杨、史弄权，李业等作乱，但以凝重处其间，自全而已。

郭威命有司迁隐帝梓宫于西宫。或请如魏高贵乡公故事，葬以公礼，威不许，曰：“仓猝之际，吾不能保卫乘舆，罪已大矣，况敢贬君乎。”

太师冯道帅百官谒见郭威，威见，犹拜之。道受拜如平时，徐曰：“侍中此行不易。”

丁亥，郭威帅百官诣明德门起居太后，且奏称“军国事殷，请早立嗣君。”太后诰称“郭允明弑逆，神器不可无主。河东节度使崇、忠武节度使信皆高祖之弟，武宁节度使赟、开封尹勋高祖之子，其令百官议择所宜。”赟，崇之子也，高祖爱之，养视如子。郭威、王峻入见太后于万岁宫，请以勋为嗣。太后曰：“勋久羸疾，不能起。”威出谕诸将，诸将请见之，太后令左右以卧榻举之示诸将，诸将乃信之。于是郭威与峻议立赟。己丑，郭威帅百官表请以赟承大统。太后诰所司，择日，备法驾，迎赟即皇帝位。郭威奏遣太师冯道及枢密直学士王度、秘书监赵上交诣徐州奉迎。

郭威之讨三叛也，每见朝廷诏书，处分军事皆合机宜，问使者“谁为此诏。”使者以翰林学士范质对。威曰：“宰相器也。”入城，访求得之，甚喜。时大雪，威解所服紫袍衣之，令草太后诰令迎新君仪注，苍黄之中，讨论撰定，皆得其宜。

初，隐帝遣供奉官押班阳曲张永德赐昭义节度使常思生辰物。永德，郭威之婿也。会杨邠等诛，密诏思杀永德。思素闻郭威多奇异，囚永德以观变。及威克大梁，思乃释永德而谢之。

庚寅，郭威帅群臣上言：“比皇帝到阙，动涉浃旬，请太后临朝听政。”

壬辰，太后始临朝，以王峻为枢密使，袁嶬为宣徽南院使，王殷为侍卫马步军都指挥使，郭崇威为侍卫马军都指挥使，曹威为侍卫步军都指挥使，陈州刺史李谷权判三司。

刘铢、李洪建及其党皆枭首于市，而赦其家。郭威谓公卿曰：“刘铢屠吾家，吾复屠其家，怨仇反复，庸有极乎。”由是数家获免。王殷屡为洪建请免死，郭威不许。后匡赞至兖州，慕容彦超执而献之。李业至陕州，其兄保义节度使洪信不敢匿于家。业怀金将奔晋阳，至绛州，盗杀之而取其金。

镇州、邢州奏：“契丹主将数万骑入寇，攻内丘，五日不克，死伤甚众。有戍兵五百叛应契丹，引契丹入城，屠之，又陷饶阳。”太后敕郭威将大军击之，国事权委窦贞固、苏禹圭、王峻，军事委王殷。十二月甲午朔，郭威发大梁。

丁酉，以翰林学士、户部侍郎范质为枢密副使。

武宁节度使赟留右都押牙巩廷美、元从都教练使杨温守徐州，与冯道等西来，在道仗卫皆如王者，左右呼万岁。郭威至滑州，留数日，赟遣使慰劳，诸将受命之际，相顾不拜，私相谓曰：“我辈屠陷京师，其罪大矣，若刘氏复立，我辈尚有种乎。”己酉，威闻之，即引兵趣澶州。

辛亥，遣苏禹圭如宋州迎嗣君。

壬子，郭威渡河，馆于澶州。癸丑旦，将发，将士数千人忽大噪。威令闭门，将士逾垣登屋而入曰：“天子须侍中自为之，将士已与刘氏为仇，不可立也。”或裂黄旗以被威体，共扶抱之，呼万岁震地，因拥威南行。威乃上太后笺，请奉汉宗庙，事太后为母。丙辰，至韦城，下书抚谕大梁士民，以昨离河上，在道秋毫不犯，勿有忧疑。戊午，威至七里店，窦贞固帅百官出迎拜谒，因劝进。威营于皋门村。

武宁节度使赟已至宋州，王峻、王殷闻澶州军变，遣侍卫马军都指挥使郭崇威将七百骑往拒之，又遣前申州刺史马铎将兵诣许州巡检。崇威忽至宋州，陈于府门外。赟大惊，阖门，登楼诘之。对曰：“澶州军变，郭公虑陛下未察，故遣崇威来宿卫，无他也。”赟召崇威，崇威不敢进。冯道出与崇威语，崇威乃登楼。赟执崇威手而泣，崇威以郭威意安谕之。少顷，崇威出。时护圣指挥使张令超帅部兵为赟宿卫。徐州判官董裔说赟曰：“观崇威视瞻举措，必有异谋。道路皆言郭威已为帝，而陛下深入不止，祸其至哉。请急召张令超，谕以祸福，使夜以兵劫崇威，夺其兵。明日，掠睢阳金帛，募士卒，北走晋阳。彼新定京邑，未暇追我，此策之上也。”赟犹豫未决。是夕，崇威密诱令超，令超帅众归之。赟大惧。

郭威遗赟书，云为诸军所迫，召冯道先归，留赵上交、王度奉侍。道辞行，赟曰：“寡人此来所恃者，以公三十年旧相，故无疑耳。今崇威夺吾卫兵，事危矣，公何以为计。”道默然。客将贾贞数目道，欲杀之。赟曰：“汝辈勿草草，此无预冯公事。”崇威迁赟于外馆，杀其腹心董裔、贾贞等数人。己未，太后诰，废赟为湘阴公。马铎引兵入许州，刘信惶惑自杀。庚申，太后诰，以侍中监国。百官、藩镇相继上表劝进。壬戌夜，监国营有步军将校醉，扬言：“曏者澶州骑兵扶立，今步兵亦欲扶立”，监国斩之。

后周太祖广顺元年春正月丁卯，汉太后下诰，授监国符宝，即皇帝位。监国自皋门入宫，即位于崇元殿。制曰：“朕周室之裔，虢叔之后，国号宜曰周。”改元，大赦。杨邠、史弘肇、王章等皆赠官，官为敛葬，仍访其子孙叙用之。凡仓场、库务掌纳官吏，无得收斗馀、称耗。旧所进羡馀物，悉罢之。犯窃盗及奸者，并依晋天福元年以前刑名，罪人非反逆，无得诛及亲族，籍没家。赀唐庄宗、明宗、晋高祖各置守陵十户，汉高祖陵职员、宫人，时月荐享及守陵户并如故。初，唐衰，多盗，不用律文，更定峻法，窃盗赃三匹者死。晋天福中加至五匹。奸有夫妇人，无问强、和，男女并死。汉法，窃盗一钱以上皆死，又罪非反逆，往往族诛、籍没。故帝即位，首革其弊。

初，杨邠以功臣、国戚为方镇者多不闲吏事，乃以三司军将补都押牙、孔目官、内知客，其人自恃敕补，多专横，节度使不能制。至是，悉罢之。

戊辰，以前复州防御使王彦超权武宁节度使。汉李太后迁居西宫，己巳，上尊号曰昭圣皇太后。癸酉，加王峻同平章事。以卫尉卿刘皞主汉隐帝之丧。

初，河东节度使兼中书令刘崇闻隐帝遇害，欲起兵南向，闻迎立湘阴公，乃止，曰：“吾儿为帝，吾又何求。”太原少尹李骧阴说崇曰：“观郭公之心，终欲自取。公不如疾引兵逾太行，据孟津，俟徐州相公即位，然后还镇，则郭公不敢动矣。不然，且为所卖。”崇怒曰：“腐儒，欲离间吾父子。”命左右曳出斩之。骧呼曰：“吾负经济之才，而为愚人谋事，死固甘心。家有老妻，愿与之同死。”崇并其妻杀之，且奏于朝廷，示无二心。及赟废，崇乃遣使请赟归晋阳。诏报以“湘阴公比在宋州，今方取归京师，必令得所，公勿为忧。公能同力相辅，当加王爵，永镇河东”。

巩廷美、杨温闻湘阴公赟失位，奉赟妃董氏据徐州拒守，以俟河东援兵。帝使赟以书谕之，廷美、温欲降而惧死。帝复遗赟书曰：“爰念斯人尽心于主，足以赏其忠义，何由责以悔尤。俟新节度使入城，当各除刺史，公可更以委曲示之。”

丙子，帝帅百官诣西宫，为汉隐帝举哀成服，皆如天子礼。慕容彦超遣使入贡，帝虑其疑惧，赐诏慰安之曰：“令兄事已至此，言不欲繁，望弟扶持，同安亿兆。”

戊寅，杀湘阴公于宋州。是日，刘崇即皇帝位于晋阳，仍用乾祐年号，所有者并、汾、忻、代、岚、宪、隆、蔚、沁、辽、麟、石十二州之地。以节度判官郑珙为中书侍郎，观察判官荥阳赵华为户部侍郎并同平章事。以次子承钧为侍卫亲军都指挥使、太原尹，以节度副使李存环为代州防御使，裨将武安张元徽为马步军都指挥使，陈光裕为宣徽使。

北汉主谓李存环、张元徽曰：“朕以高祖之业一朝坠地，今日位号，不得已而称之。顾我是何天子，汝曹是何节度使邪。”由是不建宗庙，祭祀如家人，宰相俸钱月止百缗，节度使止三十缗，自馀薄有资给而已，故其国中少廉吏。客省使河南李光美尝为直省，官颇谙故事，北汉朝廷制度皆出于光美。

北汉主闻湘阴公死，哭曰：“吾不用忠臣之言，以至于此。”为李骧立祠，岁时祭之。己卯，以太师冯道为中书令，加窦贞固侍中，苏禹圭司空。

初，北汉主立，契丹主使聿撚遗刘承钧书。北汉主使承钧覆书称“本朝沦亡，绍袭帝位，欲循晋室故事，求援北朝。”契丹主大喜。北汉主发兵屯阴地、黄泽、团柏。丁亥，以承钧为招讨使，与副招讨使白从晖、都监李存环将步骑万人寇晋州。从晖，吐谷浑人也。

郭崇威更名崇，曹威更名英。

二月丁酉，以皇子天雄牙内都指挥使荣为镇宁节度使，选朝士为之僚佐，以侍御史王敏为节度判官，右补阙崔颂为观察判官，校书郎王朴为掌书记。颂，协之子。朴，东平人也。

戊戌，北汉兵五道攻晋州，节度使王晏闭城不出。刘承钧以为怯，蚁附登城。晏伏兵奋击，北汉兵死伤者千馀人。承钧遣副兵马使安元宝焚晋州西城，元宝来降。承钧乃移军攻隰州。癸卯，隰州刺史许迁遣步军都指挥使孙继业迎击北汉兵于长寿村，执其将程筠等，杀之。未几，北汉兵攻州城，数日不克，死伤甚众，乃引兵去。迁，郓州人也。

丁未，契丹主遣其臣袅骨支与朱宪偕来，贺即位。丁巳，遣尚书右丞田敏使契丹。北汉主遣通事舍人李𧦬使于契丹，乞兵为援。

诏加泰宁节度使慕容彦超中书令，遣翰林学士鱼崇谅诣兖州谕指。崇谅，即崇远也。彦超上表谢。三月壬戌，诏报之曰：“向以前朝失德，少主用谗，仓猝之间，召卿赴阙。卿即奔驰应命，信宿至京，救国难而不顾身，闻君召而不俟驾。以至天亡汉祚，兵散梁郊，降将败军，相继而至，卿即便回马首，径返龟阴，为主为时，有始有终。所谓危乱见忠臣之节，疾风知劲草之心，若使为臣者皆能如兹，则有国者谁不欲用。所言朕潜龙河朔之际，平难浚郊之时，缘不奉示谕之言，亦不得差人至行阙。且事主之道，何必如斯。若或二三于汉朝，又安肯忠信于周室，以此为惧，不亦过乎。卿但悉力推心，安民体国，事朕之节，如事故君，不惟黎庶获安，抑亦社稷是赖。但坚表率，未议替移。由衷之诚，言尽于此。”

王彦超奏克徐州杀巩廷美。

北汉李𧦬至契丹，契丹主使拽剌梅里报之。夏四月，契丹主遣使如北汉，告以周使田敏来，约岁输钱十万缗。北汉主使郑珙以厚赂谢契丹，自称“侄皇帝致书于叔天授皇帝”，请行册礼。五月己巳，遣左金吾将军姚汉英等使于契丹，契丹留之。辛未，北汉礼部侍郎、同平章事郑珙卒于契丹。

六月辛亥，以枢密使、同平章事王峻为左仆射兼门下侍郎，枢密副使、兵部侍郎范质、户部侍郎判三司李谷为中书侍郎，并同平章事，谷仍判三司。司徒兼侍中窦贞固，司空兼中书侍郎同平章事苏禹圭，并罢守本官。癸丑，范质参知枢密院事。丁巳，以宣徽北院使翟光邺兼枢密副使。

初，帝讨河中，已为人望所属。李谷时为转运使，帝数以微言讽之，谷但以人臣尽节为对，帝以是贤之，即位，首用为相。时国家新造，四方多故，王峻夙夜尽心，知无不为，军旅之谋，多所裨益。范质明敏强记，谨守法度。李谷沈毅有器略，在帝前议论，辞气忼慨，善譬谕以开主意。

契丹遣燕王述轧等册命北汉主为大汉神武皇帝，妃为皇后。北汉主更名旻。秋七月，北汉主遣翰林学士博兴卫融等诣契丹谢册礼，且请兵。八月壬戌，葬汉隐帝于颖陵。

九月，北汉主遣招讨使李存环将兵自团柏入寇。契丹欲引兵会之，与酋长议于九十九泉。诸部皆不欲南寇，契丹主强之，癸亥，行至新州之西火神淀，燕王述轧及伟王之子太宁王沤僧作乱，弑契丹主而立述轧。契丹主德光之子齐王述律逃入南山，诸部奉述律以攻述律、沤僧杀之，并其族党。立述律为帝，改元应历。自火神淀入幽州，遣使告于北汉。北汉主遣枢密直学士上党王得中如契丹，贺即位，复以叔父事之，请兵以击晋州。契丹主年少，好游戏，不亲国事。每夜酣饮，达旦乃寐，日中方起，国人谓之“睡王“。后更名明。

冬十月辛卯，潞州巡检陈思让败北汉兵于歋。

契丹遣彰国节度使萧伊济将奚、契丹五万会北汉兵入寇。北汉主自将兵二万自阴地关寇晋州，丁未，军于城北，三面置寨，昼夜攻之，游兵至绛州。时王晏已离镇，王彦超未至，巡检使王万敢权知晋州，与龙捷都指挥使史彦超、虎捷指挥使何徽共拒之。史彦超，云州人也。

十一月，帝以北汉、契丹之兵犹在晋州，甲子，以王峻为行营都部署，将兵救之，诏诸军皆受峻节度，听以便宜从事，得自选择将吏。乙丑，峻行，帝自至城西饯之。

王峻留陕州旬日，帝以北汉攻晋州急，忧其不守，议自将由泽州路与峻会兵救之，且遣使谕峻。十二月戊子朔，下诏以三日西征。使者至陕，峻因使者言于帝曰：“晋州城坚，未易可拔，刘崇兵锋方锐，不可力争。所以驻兵，待其气衰耳，非臣怯也。陛下新即位，不宜轻动。若车驾出汜水，则慕容彦超引兵入汴，大事去矣。”帝闻之，自以手提耳曰：“几败吾事。”庚寅，敕罢亲征。

初，泰宁节度使兼中书令慕容彦超闻徐州平，疑惧愈甚，乃招纳亡命，畜聚薪粮，潜以书结北汉，吏获其书以闻。又遣人诈为商人，求援于唐。帝遣通事舍人郑好谦就申慰谕，与之为誓。彦超益不自安，屡遣都押牙郑麟诣阙，伪输情款，实觇机事。又献天平节度使高行周书，其言皆谤毁朝廷与彦超相结之意。帝笑曰：“此彦超之诈也。”以书示行周，行周上表谢恩。既而彦超反迹益露，丙申，遣合门使张凝将兵赴郓州巡检以备之。

庚子，王峻至绛州。乙巳，引兵趣晋州。晋州南有蒙坑，最为险要，峻忧北汉兵据之，是日，闻前锋已度蒙坑，喜曰：“吾事济矣。”

慕容彦超奏请入朝，帝知其诈，即许之。既而复称境内多盗，未敢离镇。

北汉主攻晋州，久不克。会大雪，民相聚保山寨，野无所掠，军乏食。契丹思归，闻王峻至蒙坑，烧营夜遁。峻入晋州，诸将请亟追之，峻犹豫未决。明日，乃遣行营马军都指挥使仇弘超、都排陈使药元福、左厢排陈使陈思让、康延沼将骑兵追之，及于霍邑，纵兵奋击，北汉兵坠崖谷死者甚众。霍邑道隘，延沼畏懦不急追，由是北汉兵得度。药元福曰：“刘崇悉发其众挟胡骑而来，志吞晋、绛，今气衰力惫，狼狈而遁，不乘此翦扑，必为后患。”诸将不欲进，王峻复遣使止之，遂还。契丹比至晋阳，士马什丧三四，萧禹厥耻无功，钉大酋长一人于市，旬日而斩之。北汉主始息意于进取。北汉土瘠民贫，内供军国，外奉契丹，赋繁役重，民不聊生，逃入周境者甚众。

二年春正月，慕容彦超发乡兵入城，引泗水注壕中，为战守之备。又多以旗帜授诸镇将，令募群盗，剽掠邻境，所在奏其反状。甲子，敕沂、密二州不复隶泰宁军。以侍卫步军都指挥使、昭武节度使曹英为都部署，讨彦超，齐州防御使史延超为副部署，皇城使河内向训为都监，陈州防御使药元福为行营马步都虞候。帝以元福宿将，命英、训无得以军礼见之，二人皆父事之。

唐主发兵五千，军于下邳，以援彦超，闻周兵将至，退屯沭阳。徐州巡检使张令彬击之，大破唐兵，杀溺死者千馀人，获其将燕敬权。

初，彦超以周室新造，谓其易摇，故北召北汉及契丹，南诱唐人，使侵边鄙，冀朝廷奔命不暇，然后乘间而动。及北汉、契丹自晋州北走，唐兵败于沭阳，彦超之势遂沮。

壬申，王峻自晋州还，入见。

曹英等至兖州，设长围。慕容彦超屡出战，药元福皆击败之，彦超不敢出。十馀日，长围合，遂进攻之。

初，彦超将反，判官崔周度谏曰：“鲁，诗书之国，自伯禽以来不能霸诸侯，然以礼义守之，可以长世。公于国家非有私憾，胡为自疑。况主上开谕勤至，苟撤备归诚，则坐享泰山之安矣。独不见杜中令、安襄阳、李河中，竟何所成乎。”彦超怒，以周度阿庇司马阎弘鲁等，斩于市。

夏四月，帝以曹英等攻兖州久未克，乙卯，下诏亲征，以李谷权东京留守兼判开封府，郑仁诲权大内都点检，又以侍卫马军都指挥使郭崇充在京都巡检。

五月庚申，帝发大梁。戊辰，至兖州。己巳，帝使人招谕慕容彦超，城上人语不逊。庚午，命诸军进攻。先是，术者绐彦超，云：“镇星行至角、亢，角、亢兖州之分，其下有福”。彦超乃立祠而祷之，令民家皆立黄幡。彦超性贪吝，官军攻城急，犹瘗藏珍宝，由是人无斗志，将卒相继有出降者。乙亥，官军克城，彦超方祷镇星祠，帅众力战，不胜，乃焚镇星祠，与妻赴井死。子继勋出走，追获，杀之。官军大掠，城中死者近万人。

丁丑，以端明殿学士颜衎权知兖州事。癸未，降泰宁军为防御州。显德元年春正月壬辰，帝殂，丙申，晋王荣即帝位。

北汉主闻太祖晏驾，甚喜，谋大举入寇，遣使请兵于契丹。二月，契丹遣其武定节度使、政事令杨衮将万馀骑如晋阳。北汉主自将兵三万，以义成节度使白从晖为行军都部署，武宁节度使张元徽为前锋都指挥使，与契丹自团柏南趣潞州。

北汉兵屯梁侯驿，昭义节度使李筠遣其将穆令均将步骑二千逆战，筠自将大军壁于太平驿。张元徽与令均战，阳不胜而北，令均逐之，伏发，杀令均，俘斩士卒千馀人。筠遁归上党，婴城自守。筠即李荣也，避上名改焉。

世宗闻北汉主入寇，欲自将兵御之。群臣皆曰：“刘崇自平阳遁走以来，势蹙气沮，必不敢自来。陛下新即位，山陵有日，人心易摇，不宜轻动，宜命将御之。”帝曰：“崇幸我大丧，轻朕年少新立，有吞天下之心，此必自来，朕不可不往。”冯道固争之，帝曰：“昔唐太宗定天下，未尝不自行，朕何敢偷安。”道曰：“未审陛下能为唐太宗否。”帝曰：“以吾兵力之强，破刘崇如山压卵耳。”道曰：“未审陛下能为山否。”帝不悦。惟王溥劝行，帝从之。

三月，北汉乘胜进逼潞州。丁丑，诏天雄节度使符彦卿引兵自磁州固镇出北汉军后，以镇宁节度使郭崇副之。又诏河中节度使王彦超引兵自晋州东出邀北汉军，以保义节度使韩通副之。又命马军都指挥使宁江节度使樊爱能、步军都指挥使清淮节度使何徽、义成节度使白重赞、郑州防御使史彦超、前耀州团练使符彦能将兵先趣泽州，宣徽使向训监之。重赞，宪州人也。

癸未，帝命冯道奉梓宫赴山陵，以郑仁诲为东京留守。乙酉，帝发大梁，庚寅，至怀州。帝欲兼行速，进控鹤都指挥使真定赵晁私谓通事舍人郑好谦曰：“贼势方盛，宜持重以挫之。”好谦言于帝，帝怒曰：“汝安得此言，必为人所使。言其人则生，不然必死。”好谦以实对，帝命并晁械于州狱。壬辰，帝过泽州，宿于州东北。

北汉主不知帝至，过潞州不攻，引兵而南，是夕，军于高平之南。癸巳，前锋与北汉兵遇，击之，北汉兵却。帝虑其遁去，趣诸军亟进。北汉主以中军陈于巴公原，张元徽军其东，杨衮军其西，众颇严整。时河阳节度使刘词将后军未至，众心危惧，而帝志气益锐，命白重赞与侍卫马步都虞候李重进将左军居西，樊爱能、何徽将右军居东，向训、史彦超将精骑居中央，殿前都指挥使张永德将禁兵卫帝。帝介马，自临阵督战。

北汉主见周军少，悔召契丹，谓诸将曰：“吾自用汉军可破也，何必契丹。今日不帷克周，亦可使契丹心服。”诸将皆以为然。杨衮策马前望周军，退谓北汉主曰：“勍敌也，未可轻进。”北汉主奋髯曰：“时不可失，请公勿言，试观我战。”衮默然不悦。时东北风方盛。俄而忽转南风，北汉副枢密使王延嗣使司天监李义白北汉主，云：“时可战矣”，北汉主从之。枢密直学士王得中扣马谏曰：“义可斩也。风势如此，岂助我者邪。”北汉主曰：“吾计已决，老书生勿妄言，且斩汝。”麾东军先进，张元徽将千骑击周右军。

合战未几，樊爱能、何徽引骑兵先遁，右军溃，步兵千馀人解甲呼万岁，降于北汉。帝见军势危，自引亲兵犯矢石督战，太祖皇帝时为宿卫将，谓同列曰：“主危如此，吾属何得不致死。”又谓张永德曰：“贼气骄，力战可破也。公麾下多能左射者，请引兵乘高西出为左翼，我引兵为右翼以击之。国家安危，在此一举。”永德从之，各将二千人进战。太祖皇帝身先士卒，驰犯其锋，士卒死战，无不一当百，北汉兵披靡。内殿直夏津马仁瑀谓众曰：“使乘舆受敌，安用我辈。”跃马引弓大呼，连毙数十人，士气益振。殿前右番行首马全乂言于帝曰：“贼势极矣，将为我擒。愿陛下按辔勿动，徐观诸将破之。”即引数百骑进陷陈。

北汉主知帝自临陈，褒赏张元徽，趣使乘胜进兵。元徽前略陈，马倒，为周兵所杀。元徽，北汉之骁将也，北军由是夺气。时南风益盛，周兵争奋，北汉兵大败。北汉主自举赤帜收兵，不能止。杨衮畏周兵之强，不敢救，且恨北汉主之语，全军而退。

樊爱能、何徽自引数千骑南走，控弦露刃，剽掠辎重，役徒惊走，失亡甚多。帝遣近臣及亲军校追谕止之，莫肯奉诏，使者或为军士所杀，扬言：“契丹大至，官军败绩，馀众已降虏矣。”刘词遇爱能等于涂，爱能等止之，词不从，引兵而北。时北汉主尚有馀众万馀人，阻涧而陈，薄暮，词至，复与诸军击之，北汉兵又败，杀王延嗣，追至高平，僵尸满山谷，委弃御物及辎重、器械、杂畜不可胜纪。

是夕，帝宿于野次，得步兵之降敌者皆杀之。樊爱能等闻周兵大捷，与士卒稍稍复还，有达曙不至者。甲午，休兵于高平，选北汉降卒数千人为效顺指挥，命前武胜行军司马唐景思将之，使戍淮上，馀二千馀人赏赀装纵遣之。李谷为乱兵所迫，潜窜山谷，数日乃出。丁酉，帝至潞州。

北汉主自高平被褐戴笠，乘契丹所赠黄骝，帅百馀骑由雕窠岭遁归。宵迷，倩村民为导，误之晋州，行百馀里乃觉之，杀导者。昼夜北走，所至，得食未举筋，或传周兵至，辄苍黄而去。北汉主衰老力惫，伏于马上，昼夜驰骤，殆不能支，仅得入晋阳。

帝欲诛樊爱能等以肃军政，犹豫未决。己亥，昼卧行宫帐中，张永德侍侧，帝以其事访之。对曰：“爱能等素无大功，忝冒节钺，望敌先逃，死未塞责。且陛下方欲削平四海，苟军法不立，虽有熊罴之士，百万之众，安得而用之。”帝掷枕于地，大呼称善。即收爱能、徽及所部军使以上七十馀人，责之曰：“汝辈皆累朝宿将，非不能战。今望风奔遁者，无他，正欲以朕为奇货，卖与刘崇耳。”悉斩之。帝以何徽先守晋州有功，欲免之，既而以法不可废，遂并诛之，而给槥车归葬。自是骄将惰卒，始知所惧，不行姑息之政矣。庚子，赏高平之功，以李重进兼忠武节度使，向训兼义成节度使，张永德兼武信节度使，史彦超为镇国节度使。张永德盛称太祖皇帝之智勇，帝擢太祖皇帝为殿前都虞候，领严州刺史。以马仁瑀为控鹤弓箭直指挥使，马全乂为散员指挥使。自馀将校迁拜者凡数十人，士卒有自行间擢主军厢者。释赵晁之囚。

北汉主收散卒，缮甲兵，完城堑以备周。杨衮将其众北屯代州，北汉主遣王得中送衮，因求救于契丹。契丹主遣得中还报，许发兵救晋阳。

壬寅，以符彦卿为河东行营都部署兼知太原行府事，以郭崇副之，向训为都监，李重进为马步都虞候，史彦超为先锋都指挥使，将步骑二万发潞州。仍诏王彦超、韩通自阴地关入，与彦卿合军而进。又以刘词为随驾部署，保大节度使白重赞副之。

夏四月，北汉盂县降。符彦卿军晋阳城下。王彦超攻汾州，北汉防御使董希颜降。帝遣莱州防御使康延沼攻辽州，密州防御使田琼攻沁州，皆不下。供备库副使太原李谦溥单骑说辽州刺史张汉超，汉超即降。

乙卯，葬圣神恭肃文武孝皇帝于嵩陵，庙号太祖。

初，帝遣符彦卿等北征，但欲耀兵于晋阳城下，未议攻取。既入北汉境，其民争以食物迎周师，泣诉刘氏赋役之重，愿供军须，助攻晋阳，北汉州县继有降者。帝闻之，始有兼并之意，遣使往与诸将议之。诸将皆言：“刍粮不足，请且班师，以俟再举”，帝不听。既而诸军数十万聚于太原城下，军士不免剽掠，北汉民失望，稍稍保山谷自固。帝闻之，驰诏禁止剽掠，安抚农民，止征今岁租税，及募民入粟拜官有差，仍发泽、潞、晋、绛、慈、隰及山东近便诸州民运粮以馈军。己未，遣李谷诣太原计度刍粮。

庚申，太师、中书令瀛文懿王冯道卒。道少以孝谨知名，唐庄宗世始贵显，自是累朝不离将相、三公三师之位。为人清俭宽弘，人莫测其喜愠，滑稽多智，浮沈取容，尝著《长乐老叙》，自述累朝荣遇之状，时人往往以德量推之。

欧阳修论曰：“礼义廉耻，国之四维，四维不张，国乃灭亡。”礼义，治人之大法。廉耻，立人之大节。况为大臣而无廉耻，天下其有不乱，国家其有不亡者乎。予读冯道《长乐老叙》，见其自述以为荣，其可谓无廉耻者矣，则天下国家可从而知也。

予于五代得全节之士三，死事之臣十有五，皆武夫战卒，岂于儒者果无其人哉。得非高节之士，恶时之乱，薄其世而不肯出欤。抑君天下者不足顾，而莫能致之欤。

予尝闻五代时有王凝者，家青、齐之间，为虢州司户参军，以疾卒于官。凝家素贫，一子尚幼，妻李氏，携其子，负其遗骸以归，东过开封府止于旅舍，主人不纳。李氏顾天已暮，不肯去，主人牵其臂而出之。李氏仰天恸哭曰：“我为妇人，不能守节，而此手为人所执邪。”即引斧自断其臂，见者为之嗟泣。开封尹闻之，白其事于朝，厚恤李氏而笞其主人。呜呼，士不自爱其身而忍耻以偷生者，闻李氏之风，宜少知愧哉。

臣光曰：天地设位，圣人则之，以制礼立法，内有夫妇，外有君臣。妇之从夫，终身不改，臣之事君，有死无贰，此人道之大伦也。苟或废之，乱莫大焉。范质称冯道厚德稽古，宏才伟量，虽朝代迁贸，人无间言，屹若巨山，不可转也。臣愚以为贞女不从二夫，忠臣不事二君。为女不正，虽复华色之美，织纴之巧，不足贤矣。为臣不忠，虽复材智之多，治行之优，不足贵矣。何则。大节已亏故也。道之为相，历五朝八姓，若逆旅之视过客，朝为仇敌，暮为君臣，易面变辞，曾无愧怍，大节如此，虽有小善，庸足称乎。

或以为自唐室之亡，群雄力争，帝王兴废，远者十馀年，近者三四年，虽有忠智，将若之何。当是之时，失臣节者非道一人，岂得独罪道哉。臣愚以为忠臣忧公如家，见危致命，君有过则强谏力争，国败亡则竭节致死。智士邦有道则见，邦无道则隐，或灭迹山林，或优游下僚。今道尊宠则冠三师，权任则首诸相，国存则依违拱嘿，窃位素餐，国亡则图全苟免，迎谒劝进。君则兴亡接踵，道则富贵自如，兹乃奸臣之尤，安得与他人为比哉。或谓道能全身远害于乱世，斯亦贤己。臣谓君子有杀身成仁，无求生害仁，岂专以全身远害为贤哉。然则盗跖病终而子路醢，果谁贤乎。

抑此非特道之愆也，时君亦有责焉。何则。不正之女，中士羞以为家，不忠之人，中君羞以为臣。彼相前朝，语其忠则反君事仇，语其智则社稷为墟。后来之君，不诛不弃，乃复用以为相，彼又安肯忠于我而能获其用乎。故曰非特道之愆，亦时君之责也。

辛酉，符彦卿奏北汉宪州刺史太原韩光愿、岚州刺史郭言皆举城降。王彦超、韩通攻石州，克之，执刺史安彦进。癸亥，沁州刺史李廷诲降。庚午，帝发潞州，趣晋阳。癸酉，北汉忻州监军李勍杀刺史赵皋及契丹通事杨耨姑举城降，以勍为忻州刺史。

五月丙子，帝至晋州城下，旗帜环城四十里。杨衮疑北汉代州防御使郑处谦二于周，召与计事，欲图之。处谦知之，不往。衮使胡骑数十守其城门，处谦杀之，因闭门拒衮。衮奔归契丹，契丹主怒其无功，囚之。处谦举城来降，丁丑，置静塞军于代州，以郑处谦为节度使。契丹数千骑屯忻、代之间，为北汉之援。庚辰，遣符彦卿等将步骑万馀击之。彦卿入忻州，契丹退保忻口。丁亥，置宁化军于汾州，以石、沁二州隶之。代州将桑圭、解文遇杀郑处谦，诬奏云：“潜通契丹”。

符彦卿南请益兵，癸巳，遣李筠、张永德将兵三千赴之。契丹游骑时至忻州城下，丙申，彦卿与诸将陈以待之。史彦超将二十骑为前锋，遇契丹，与战，李筠引兵继之，杀契丹二千人。彦超恃勇轻进，去大军浸远，众寡不敌，为契丹所杀，筠仅以身免，周兵死伤甚众。彦卿退保忻州，寻引兵还晋阳。府州防御使折德扆将州兵来朝。辛丑，复置永安军于府州，以德扆为节度使。时大发兵夫，东自怀、孟，西及蒲、陕，以攻晋阳，不克。会久雨，士卒疲病，及史彦超死，乃议引还。

初，王得中返自契丹，值周兵围晋阳，留止代州。及桑圭杀郑处谦，囚得中，送于周军。帝释之，赐以带、马，问：“虏兵何时当至。”得中曰：“臣受命送杨衮，他无所求。”或谓得中曰：“契丹许公发兵，公不以实告，契丹兵即至，公得无危乎。”得中太息曰：“吾食刘氏禄，有老母在围中，若以实告，周人必发兵据险而拒之，如此家国两亡，吾独生何益。不若杀身以全家国，所得多矣。”甲辰，帝以得中欺罔，缢杀之。

乙巳，帝发晋阳。匡国节度使药元福言于帝曰：“进军易，退军难。”帝曰：“朕一以委卿。”元福乃勒兵成列而殿。北汉果出兵追蹑，元福击走之。然军还匆遽，刍粮数十万在城下者悉焚弃之。军中讹言相惊，或相剽掠，军须失亡不可胜计。所得北汉州县，周所置刺史等皆弃城走，惟代州桑圭既叛北汉，又不敢归周，婴城自守，北汉遣兵攻拔之。乙酉，帝至潞州。甲子，至郑州。丙寅，谒嵩陵。庚午，至大梁。

帝违众议破北汉，自是政事无大小皆亲决，百官受成于上而已。河南府推官高锡上书谏，以为“四海之广，万机之众，虽尧、舜不能独治，必择人而任之。今陛下一以身亲之，天下不言陛下聪明睿智足以兼百官之任，皆言陛下褊迫疑忌举不信群臣也。不若选能知人公正者以为宰相，能爱民听讼者以为守令，能丰财足食者使掌金谷，能原情守法者使掌刑狱，陛下但垂拱明堂，视其功过而赏罚之，天下何忧不治。何必降君尊而代臣职，屈贵位而亲贱事，无乃失为政之本乎。”帝不从。锡，河中人也。

北汉主忧愤成疾，悉以国事委其子侍卫都指挥使承钧。

初，帝与北汉主相拒于高平，命前泽州刺史李彦崇将兵守江猪岭，遏北汉主归路。彦崇闻樊爱能等南遁，引兵退，北汉主果自其路遁去。八月己酉，贬彦崇率府副率。

冬十一月，北汉主疾病，命其子承钧监国，寻殂。遣使告哀于契丹，契丹遣骠骑大将军、知内侍省事刘承训册命承钧为帝，更名钧。北汉孝和帝性孝谨，既嗣位，勤于为政，爱民礼士，境内粗安。每上表于契丹主称“男”，契丹主赐之诏，谓之“儿皇帝”。

三年夏四月，北汉葬神武帝于交城北山，庙号世祖。

后周世宗显德二年夏三月，上谓宰相曰：“朕每思致治之方，未得其要，寝食不忘。又自唐、晋以来，吴、蜀、幽、并皆阻声教，未能混一。宜命近臣著《为君难为臣不易论》及《开边策》一篇，朕将览焉。”

比部郎中王朴献策，以为“中国之失吴、蜀、幽、并，皆由失道。今必先观所以失之之原，然后知所以取之之术。其始失之也，莫不以君暗臣邪，兵骄民困，奸党内炽，武夫外横，因小致大，积微成著。今欲取之，莫若反其所为而已。夫进贤退不肖，所以收其才也。恩隐诚信，所以结其心也。赏功罚罪，所以尽其力也。去奢节用，所以丰其财也。时使薄敛，所以阜其民也。俟群才既集，政事既治，财用既充，士民既附，然后举而用之，功无不成矣。彼之人观我有必取之势，则知其情状者愿为间谍，知其山川者愿为乡导，民心既归，天意必从矣。凡攻取之道，必先其易者。唐与吾接境几二千里，其势易扰也。扰之当以无备之处为始，备东则扰西，备西则扰东，彼必奔走而救之。奔走之间，可以知其虚实强弱，然后避实击虚，避强击弱。未须大举，且以轻兵扰之。南人懦怯，闻小有警，必悉师以救之。师数动则民疲而财竭，不悉师则我可以乘虚取之。如此，江北诸州将悉为我有。既得江北，则用彼之民，行我之法，江南亦易取也。得江南则岭南、巴蜀可传檄而定。南方既定，则燕地必望风内附。若其不至，移兵攻之，庶几可平矣。惟河东必死之寇，不可以恩信诱，必当以强兵制之。然彼自高平之败，力竭气沮，必未能为边患，宜且以为后图，俟天下既平，然后伺间，一举可擒也。今士卒精练，甲兵有备，群下畏法，诸将效力，期年之后，可以出师，宜自夏秋蓄积实边矣。”上欣然纳之。时群臣多守常偷安，所对少有可取者。惟朴神峻气劲，有谋能断，凡所规画，皆称上意，上由是重其器识。未几迁左谏议大夫，知开封府事。

唐主性和柔，好文华，而喜人顺已，由是谄谀之臣多进用，政事日乱。既克建州，破湖南，益骄，有吞天下之志。李守贞、慕容彦超之叛，皆为之出师，遥为声援。又遣使自海道通契丹及北汉，约共图中国。值中国多事，未暇与之校。先是，每冬淮水浅涸，唐人常发兵戍守，谓之“把浅”。寿州监军吴廷绍以为疆场无事，坐费资粮，悉罢之。清淮节度使刘仁赡上表固争，不能得。十一月乙未朔，帝以李谷为淮南道前军行营都部署兼知庐、寿等行府事，以忠武节度使王彦超副之，督侍卫马军都指挥使韩令坤等十二将以伐唐。令坤，磁州武安人也。

汴水自唐末溃决，自埇桥东南悉为污泽。上谋击唐，先命武宁节度使武行德发民夫，因故堤疏导之，东至泗上。议者皆以为难成，上曰：“数年之后，必获其利。”

唐人闻周兵将至而惧。刘仁赡神气自若，部分守御，无异平日，众情稍安。唐主以神武统军刘彦贞为北面行营都部署，将兵二万趣寿州，举化节度使、同平章事皇甫晖为应援使，常州团练使姚凤为应援都监，将兵三万屯定远。召镇南节度使宋齐丘还金陵，谋国难。以翰林承旨、户部尚书殷崇义为吏部尚书、知枢密院事。

李谷等为浮梁，自正阳济淮。十二月甲戌，谷奏王彦超败唐兵二千馀人于寿州城下，己卯，又奏先锋都指挥使白延遇败唐兵千馀人于山口镇。帝诏吴越王弘俶使出兵击唐。

三年春正月丁酉，李谷奏败唐兵千馀人于上窑。戊戌，发开封府、曹、滑、郑州之民十馀万筑大梁外城。庚子，帝下诏亲征淮南，以宣徽南院使、镇安节度使向训权东京留守，端明殿学士王朴副之，彰信节度使韩通权点检侍卫司及在京内外都巡检。命侍卫都指挥使、归德节度使李重进将兵先赴正阳，河阳节度使白重赞将亲兵三千屯颍上。壬寅，帝发大梁。

李谷攻寿州，久不克。唐刘彦贞引兵救之，至来远镇，拒寿州二百里，又以战舰数百艘趣正阳，为攻浮梁之势。李谷畏之，召将佐谋曰：“我军不能水战，若贼断浮梁，则腹背受敌，皆不归矣。不如退守浮梁，以待车驾。”上至圉镇，闻其谋，亟遣中使乘驿止之。比至，已焚刍粮，退保正阳。丁未，帝至陈州，亟遣李重进引兵趣淮上。

辛亥，李谷奏：“贼舰中流而进，弩炮所不能及，若浮梁不守，则众心动摇，须至退军。今贼舰日进，淮水日涨，若车驾亲临，万一粮道阻绝，其危不测。愿陛下且驻驿陈、颍，俟李重进至，臣与之共度，贼舰可御，浮梁可完，立具奏闻。但若厉兵秣马，春去冬来，足使贼中疲弊，取之未晚。”帝览奏，不悦。

刘彦贞素骄贵，无才略，不习兵，所历藩镇，专为贪暴，积财巨亿，以赂权要，由是魏岑等争誉之，以为治民如龚、黄，用兵如韩、彭，故周师至，唐主首用之。其裨将咸师朗等皆勇而无谋，闻李谷退，喜，引兵直抵正阳，旌旗辎重数百里，刘仁赡及池州刺史张全约固止之。仁赡曰：“公军未至而敌人先遁，是畏公之威声也，安用速战。万一失利，则大事去矣。”彦贞不从。既行，仁赡曰：“果遇，必败。”乃益兵乘城为备。李重进度淮，逆战于正阳东，大破之，斩彦贞，生擒咸师朗等，斩首万馀级，伏尸三十里，收军资器械三十馀万。是时江、淮久安，民不习战，彦贞既败，唐人大恐。张全约收馀众奔寿州，刘仁赡表全约为马步左厢都指挥使。皇甫晖、姚凤退保清流关，滁州刺史王绍颜委城走。

壬子，帝至永宁镇，谓侍臣曰：“闻寿州围解，农民多归村落，今闻大军至，必复入城。怜其聚为饿殍，宜先遣使存抚，各令安业。”甲寅，帝至正阳，以李重进代李谷为淮南道行营都招讨使，以谷判寿州行府事。丙辰，帝至寿州城下，营于淝水之阳，命诸军围寿州，徙正阳浮梁于下蔡镇。丁巳，征宋、亳、陈、颍、徐、宿、许、蔡等州丁夫数十万以攻城，昼夜不息。唐兵万馀人，维舟于淮，营于涂山之下。庚申，帝命太祖皇帝击之，太祖皇帝遣百馀骑薄其营而伪遁，伏兵邀之，大败唐兵于涡口，斩其都监何延锡等，夺战舰五十馀艘。

诏以武平节度使兼中书令王逵为南面行营都统，使攻唐之鄂州。

唐主闻湖南兵将至，命武昌节度使何敬洙徙民入城，为固守之计。敬洙不从，使除地为战场，曰：“敌至，则与兵民俱死于此耳。”唐主善之。

二月丙寅，下蔡浮梁成，上自往视之。戊辰，庐、寿、光、黄巡检使元城司超奏败唐兵三千馀人于盛唐，擒都监高弼等，获战舰四十馀艘。

上命太祖皇帝倍道袭清流关。皇甫晖等陈于山下，方与前锋战，太祖皇帝引兵出山后。晖等大惊，走入滁州，欲断桥自守，太祖皇帝跃马麾兵涉水，直抵城下。晖曰：“人各为其主，愿容成列而战。”太祖皇帝笑而许之。晖整众而出，太祖皇帝拥马颈突陈而入，大呼曰：“吾止取皇甫晖，他人非吾敌也。”手剑击晖，中脑，生擒之，并擒姚凤，遂克滁州。后数日，宣祖皇帝为马军副都指挥使，引兵夜半至滁州城下，传呼开门。太祖皇帝曰：“父子虽至亲，城门王事也，不敢奉命。”明旦乃得入。上遣翰林学士窦仪籍滁州帑藏，太祖皇帝遣亲吏取藏中绢。仪曰：“公初克城时，虽倾藏取之，无伤也。今既籍为官物，非有诏书，不可得也。”太祖皇帝由是重仪。

诏左金吾卫将军马崇祚知滁州。初，永兴节度使刘词遗表荐其幕僚蓟人赵普有才可用。会滁州平，范质荐普为滁州军事判官。太祖皇帝与语，悦之。时获盗百馀人，皆应死，普请先讯鞫然后决，所活什七八。太祖皇帝益奇之。

太祖皇帝威名日盛，每临陈，必以繁缨饰马，铠仗鲜明。或曰：“如此，为敌所识。”太祖皇帝曰：“吾固欲其识之耳。”

唐主遣泗州牙将王知朗赍书抵徐州，称“唐皇帝奉书大周皇帝，请息兵修好，愿以兄事帝，岁输货财以助军费。”甲戌，徐州以闻。帝不答。戊寅，命前武胜节度使侯章等攻寿州水寨，决其壕之西北隅，导壕水入于淝。

太祖皇帝遣使献皇甫晖等，晖伤甚，见上，卧而言曰：“臣非不忠于所事，但士卒勇怯不同耳。臣向日屡与契丹战，未尝见兵精如此。”因盛称太祖皇帝之勇。上释之，后数日卒。

帝诇知扬州无备，己卯，命韩令坤等将兵袭之，戒以“毋得残民。其李氏陵寝，遣人与李氏人共守护之”。

唐主兵屡败，惧亡，乃遣翰林学士户部侍郎锺谟、工部侍郎文理院学士李德明奉表称臣，来请平，献御服、茶药及金器千两、银器五千两、缯锦二千匹，犒军牛五百头、酒二千斛。壬午，至寿州城下。谟、德明素辩口，上知其欲游说，盛陈甲兵而见之，曰：“尔主自谓唐室苗裔，宜知礼义，异于他国。与朕止隔一水，未尝遣一介修好，惟泛海通契丹，舍华事夷，礼义安在。且汝欲说我令罢兵邪。我非六国愚主，岂汝口舌所能移邪。可归语汝主，亟来见朕，再拜谢过，则无事矣。不然，朕欲往观金陵城，借府库以劳军，汝君臣得无悔乎。”谟、德明战栗不敢言。

吴越王弘俶遣兵屯境上，以俟周命。

乙酉，韩令坤奄至扬州，平旦，先遣白延遇以数百骑驰入城，城中不之觉。令坤继至，唐东都营屯使贾崇焚官府、民舍，弃城南走。副留守工部侍郎冯延鲁髡发被僧服，匿于佛寺，军士执之。令坤慰抚其民，使皆安堵。

庚寅，王逵奏拔鄂州长山寨，执其将陈泽等，献之。辛卯，太祖皇帝奏唐天长制置使耿谦降，获刍粮二十馀万。韩令坤攻唐泰州，拔之，刺史方讷奔金陵。

唐主遣人以蜡丸求救于契丹。壬辰，静安军使何继筠获而献之。以给事中高防权知泰州。

三月甲午朔，上行视水寨，至淝桥，自取一石，马上持之，至寨以供礟，从官过桥者人赍一石。太祖皇帝乘皮船入寿春壕中，城上发连努射之，矢大如屋椽。牙将馆陶张琼遽以身蔽之，矢中琼髀，死而复苏。镞着骨，不可出，琼饮酒一大卮，令人破骨出之，流血数升，神色自若。

唐主复以右仆射孙晟为司空，遣与礼部尚书王崇质奉表入见，称“自天祐以来，海内分崩，或跨据一方，或迁革异代。臣绍袭先业，奄有江表，顾以瞻乌未定，附凤何从。今天命有归，声教远被，愿比两浙、湖南，仰奉正朔，谨守土疆。乞收薄伐之威，赦其后服之罪，首于下国，俾作外臣，则柔远之德，云谁不服。”又献金千两、银十万两、罗绮二千匹。晟谓冯延已曰：“此行当在左相，晟若辞之，则负先帝。”既行，知不免，中夜，叹息谓崇质曰：“君家百口，宜自为谋。吾思之熟矣，终不负永陵一培土，馀无所知。”

光舒黄招安巡检使、行光州刺史何超以安、随、申、蔡四州兵数万攻光州。丙申，超奏唐光州刺史张绍弃城走，都监张承翰以城降。丁酉，行舒州刺史郭令图拔舒州。

唐蕲州将李福杀其知州王承俊举州来降。遣六宅使齐藏珍攻黄州。

秦、凤之平也，上赦所俘蜀兵以隶军籍，从征淮南，复亡降于唐。癸卯，唐主表献百五十人，上悉命斩之。

丙午，孙晟等至上所。庚戌，上遣中使以孙晟诣寿春城下示刘仁赡，且招谕之。仁赡见晟，戎服拜于城上。晟谓仁赡曰：“君受国厚恩，不可开门纳寇。”上闻之，甚怒。晟曰：“臣为唐宰相，岂可教节度使外叛邪。”上乃释之。

唐主使李德明、孙晟言于上，请去帝号，割寿、濠、泗、楚、光、海六州之地，仍岁输金帛百万，以求罢兵。上以淮南之地已半为周有，诸将捷奏日至，欲尽得江北之地，不许。德明见周兵日进，奏称“唐主不知陛下兵力如此之盛，愿宽臣五日之诛，得归白唐主，尽献江北之地。”上乃许之。晟因奏遣王崇质与德明俱归。上遣供奉官安弘道送德明等归金陵，赐唐主诏书。其略曰：“但存帝号，何爽岁寒。傥坚事大之心，终不迫人于险。”又曰：“俟诸郡之悉来，即大军之立罢。言尽于此，更不烦云。苟曰未然，请从兹绝。”又赐其将相书，使熟议而来。唐主覆上表谢。

李德明盛称上威德及甲兵之强，劝唐主割江北之地，唐主不悦。宋齐丘以割地为无益。德明轻佻，言多过实，国人亦不之信。枢密使陈觉、副使李征古素恶德明及孙晟，使王崇质异其言，因谮德明于唐主曰：“德明卖国求利。”唐主大怒，斩德明于市。

唐主命诸道兵马元帅齐王景达将兵拒周，以陈觉为监军使，前武安节度使边镐为应援都军使。中书舍人韩熙载上书曰：“信莫信于亲王，重莫重于元帅，安用监军使为。”唐主不从。

遣鸿胪卿潘承祐诣泉、建召募骁勇，承祐荐前永安节度使许文稹、静江指挥使陈德诚、建州人郑彦华、林仁肇。唐主以文稹为西面行营应援使，彦华、仁肇皆为将。仁肇，仁翰之弟也。

夏四月甲子，以侍卫亲军都指挥使归德节度使李重进为庐寿等州招讨使，以武德节度使武行德为濠州城下都部署。

唐右卫将军陆孟俊自常州将兵万馀人趣泰州，周兵遁去，孟俊复取之，遣陈德诚戍泰州。孟俊进攻扬州，屯于蜀冈，韩令坤弃扬州走。帝遣张永德将兵救之，令坤复入扬州。帝又遣太祖皇帝将兵屯六合。太祖皇帝令曰：“扬州兵有过六合者，折其足。”令坤始有固守之志。

帝自至寿春以来，命诸军昼夜攻城，久不克。会大雨，营中水深数尺，攻具及士卒失亡颇多，粮运不继，李德明失期不至，乃议旋师。或劝帝东幸濠州，声言寿州已破，从之。己巳，帝自寿春循淮而东，乙亥，至濠州。韩令坤败唐兵于城东，擒陆孟俊。

唐齐王景达将兵二万自瓜步济江，距六合二十馀里，设栅不进。诸将欲击之，太祖皇帝曰：“彼设栅自固，惧我也。今吾众不满二千，若往击之，则彼见吾众寡矣。不如俟其来而击之，破之必矣。”居数日，唐出兵趣六合，太祖皇帝奋击，大破之，杀获近五千人，馀众尚万馀，走渡江，争舟溺死者甚众。于是唐之精卒尽矣。是战也，士卒有不致力者，太祖皇帝阳为督战，以剑斫其皮笠。明日，遍阅其笠，有剑迹者数十人，皆斩之，由是部兵莫敢不尽死。

先是，唐主闻扬州失守，命四旁发兵取之。己卯，韩令坤奏败楚州兵万馀人于湾头堰，获涟州刺史秦进崇。张永德奏败泗州兵万馀人于曲溪堰。

丙戌，以宣徽南院使向训为淮南节度使兼沿江招讨使。涡口奏新作浮梁成。丁亥，帝自濠州如涡口。

帝锐于进取，欲自至扬州，范质等以兵疲食少，泣谏而止。帝尝怒翰林学士窦仪，欲杀之。范质入救之，帝望见，知其意，即起避之。质趋前伏地叩头，谏曰：“仪罪不至死。臣为宰相，致陛下枉杀近臣，罪皆在臣。”继之以泣，帝意解，乃释之。

五月壬辰朔，以涡口为镇淮军。

戊戌，帝留侍卫亲军都指挥使李重进等围寿州，自涡口北归。乙卯，至大梁。

六月壬申，赦淮南诸州系囚，除李氏非理赋役，事有不便于民者，委长吏以闻。

侍卫步军都指挥使、彰信节度使李继勋营于寿州城南，唐刘仁赡伺继勋无备，出兵击之，杀士卒数百人，焚其攻具。

唐驾部员外郎朱元因奏事论用兵方略，唐主以为能，命将兵复江北诸州。

秋七月，唐将朱元取舒州，刺史郭令图弃城走。李平取蕲州。唐主以元为舒州团练使，平为蕲州刺史。元又取和州。初，唐人以茶盐强民而征其粟帛，谓之“博征”，又兴营田于淮南，民甚苦之。及周师至，争奉牛酒迎劳。而将帅不之恤，专事俘掠，视民如土芥。民皆失望，相聚山泽，立堡壁自固，操农器为兵，积纸为甲，时人谓之“白甲军”。周兵讨之，屡为所败，先所得唐诸州，多复为唐有。

唐之援兵营于紫金山，与寿州城中烽火相应。淮南节度使向训奏请以广陵之兵并力攻寿春，俟克城，更图进取，诏许之。训封府库以授扬州主者，命扬州牙将分部按行城中，秋毫不犯，扬州民感悦，军还，或负糗糒以送之。滁州守将亦乘城去，皆引兵趣寿春。

唐诸将请据险以邀周师，宋齐丘曰：“如此，则怨益深，不如纵之以德于敌，则兵易解也。”乃命诸将各自守，毋得擅出击周兵。于是寿春之围益急。齐王景达军于濠州，遥为寿州声援，军政皆出于陈觉，景达署纸尾而已，拥兵五万，无决战意，将吏畏觉，无敢言者。

八月，殿前都指挥使、义成节度使张永德屯下蔡，唐将林仁肇等以水陆军援寿春。永德与之战，仁肇以船实薪刍，因风纵火，欲焚下蔡浮梁，俄而风回，唐兵败退。永德为铁绠千馀尺，距浮梁十馀步，横绝淮流，系以巨木，由是唐兵不能近。

冬十月癸酉，李重进奏唐人寇盛唐，铁骑都指挥使王彦升等击之，斩首三千馀级。彦升，蜀人也。

壬午，张永德奏败唐兵于下蔡。是时唐复以水军攻永德，永德夜令善游者没其船下，縻以铁锁，纵兵击之，船不得进退，溺死者甚众。永德解金带以赏善游者。

甲申，以太祖皇帝为定国节度使兼殿前都指挥使。

张永德与李重进不相悦，永德密表重进有二心，帝不之信。时二将各拥重兵，众心忧恐。重进一日单骑诣永德营，从容宴饮，谓永德曰：“吾与公幸以肺腑俱为将帅，奚相疑若此之深邪。”永德意乃解，众心亦安。唐主闻之，以蜡书遗重进，诱以厚利，其书皆谤毁及反间之语，重进奏之。

初，唐使者孙晟、锺谟从帝至大梁，帝待之甚厚，每朝会，班之于中书省官之后，时召见，饮以醇酒，问以唐事。晟但言：“唐主畏陛下神武，事陛下无二心”。及得唐蜡书，帝大怒，召晟，责以所对不实。晟正色抗辞，请死而已。问以唐虚实，默然不对。十一月乙巳，帝命都承旨曹翰送晟于右军巡院，更以帝意问之。翰与之饮酒数行，从容问之，晟终不言。翰乃谓曰：“有敕赐相公死。”晟神色怡然，索靴笏，整衣冠，南向拜曰：“臣谨以死报国。”乃就刑。并从者百馀人皆杀之。贬锺谟耀州司马。既而帝怜晟忠节，悔杀之，召谟拜卫尉少卿。

十二月壬申，以张永德为殿前都点检。

分命中使发陈、蔡、宋、亳、颍、兖、曹、单等州丁夫数万城下蔡。

是岁，唐主诏淮南营田害民尤甚者罢之，遣兵部郎中陈处尧持重币浮海如契丹乞兵。契丹不能为之出兵，而留处尧不遣。处尧刚直，有口辩，久之，忿怼，数面责契丹主，契丹主亦不之罪也。

四年春正月，周兵围寿春，连年未下，城中食尽。齐王景达自濠州遣应援使永安节度使许文稹、都军使边镐、北面招讨使朱元将兵数万，溯淮救之，军于紫金山，列十馀寨如连珠，与城中烽火晨夕相应。又筑甬道抵寿春，欲运粮以馈之，绵亘数十里。将及寿春，李重进邀击，大破之，死者五千人，夺其二寨。丁未，重进以闻。戊申，诏以来月幸淮上。

刘仁赡请以过镐守城，自帅众决战，齐王景达不许，仁赡愤悒成疾。其幼子崇谏夜泛舟渡淮北，为小校所执，仁赡命腰斩之，左右莫敢救。监军使周廷构哭于中门以救之。仁赡不许。廷构复使求救于夫人，夫人曰：“妾于崇谏非不爱也，然军法不可私，名节不可亏，若贷之，则刘氏为不忠之门，妾与公何面目见将士乎。”趣命斩之，然后成丧。将士皆感泣。

议者以唐援兵尚强，多请罢兵，帝疑之。李谷寝疾在第，二月丙寅，帝使范质、王溥就与之谋，谷上疏，以为“寿春危困，破在旦夕，若銮驾亲征，则将士争奋，援兵震恐，城中知亡，必可下矣。”上悦。

甲戌，以王朴权东京留守兼判开封府事，以三司使张美为大内都巡检，以侍卫都虞候韩通为京城内外都巡检。乙亥，帝发大梁。

先是，周与唐战，唐水军锐敏，周人无以敌之，帝每以为恨。返自寿春，于大梁城西汴水侧造战舰数百艘，命唐降卒教北人水战，数月之后，纵横出没，殆胜唐兵。至是，命右骁卫大将军王环将水军数千自闵河沿颍入淮，周人见之大惊。

乙酉，帝至下蔡。三月己丑夜，帝渡淮，抵寿春城下。庚寅旦，躬擐甲胄，军于紫金山南。命太祖皇帝击唐先锋寨及山北一寨，皆破之，斩获三千馀级，断其甬道，由是唐兵首尾不能相救。至暮，帝分兵守诸寨，还下蔡。

唐朱元恃功颇违元帅节度。陈觉与元有隙，屡表元反复，不可将兵，唐主以武昌节度使杨守忠代之。守忠至濠州，觉以齐王景达之命，召元诣濠州计事，将夺其兵。元闻之，愤怒，欲自杀。门下客宋垍说元曰：“大丈夫何往不富贵，何必为妻子死乎。”辛卯夜，元与先锋壕寨使朱仁裕等举寨万馀人降。裨将时厚卿不从，元杀之。帝虑其馀众沿流东溃，遽命虎捷左厢都指挥使赵晁将水军数千沿淮而下。壬辰旦，帝军于赵步，诸将击唐紫金山寨，大破之，杀获万馀人，擒许文稹、边镐、杨守忠。馀众果沿淮东走，帝自赵步将骑数百循北岸追之，诸将以步骑循南岸追之，水军自中流而下，唐兵战、溺死及降者殆四万人，获船舰、粮仗以十万数。晡时，帝驰至荆山洪，距赵步二百馀里。是夜，宿镇淮军，癸酉，从官始至。刘仁赡闻援兵败，扼吭叹息。

甲午，发近县丁夫数千城镇淮军为二城，夹淮水，徙下蔡浮梁于其间，扼濠、寿应援之路。会淮水涨，唐濠州都监彭城郭廷谓以水军沂淮，欲掩不备，焚浮梁。右龙武统军赵匡赞觇知之，伏兵邀击，破之。

唐齐王景达及陈觉皆自濠州奔归金陵，惟静江指挥使陈德诚全军而还。

戊戌，以淮南节度使向训为武宁节度使、淮南道行营都监，将兵戍镇淮军。己亥，上自镇淮军复如下蔡。庚子，赐刘仁赡诏，使自择祸福。

唐主议自督诸将拒周，中书舍人乔匡舜上疏切谏，唐主以为沮众，流抚州。唐主问神卫统军朱匡业、刘存忠以守御方略，匡业诵罗隐诗曰：“时来天地皆同力，运去英雄不自由。”存忠以匡业言为然。唐主怒，贬匡业抚州副使，流存忠于饶州，既而竟不敢自出。

甲辰，帝耀兵于寿春城北。唐清淮节度使兼侍中刘仁赡病甚，不知人，丙午，监军使周廷构、营田副使孙羽等作仁赡表，遣使奉之来降。丁未，帝赐仁赡诏，遣合门使万年张保续入城宣谕，仁赡子崇让复出谢罪。戊申，帝大陈甲兵，受降于寿春城北，廷构等舁仁赡出城，仁赡卧不能起，帝慰劳赐赉，复令入城养疾。

庚戌，徙寿州治下蔡，赦州境死罪以下。州民受唐文书聚山林者，并召令复业，勿问罪。有尝为其杀伤者，毋得仇讼。向日政令有不便于民者，令本州条奏。辛亥，以刘仁赡为天平节度兼中书令，制辞略曰：“尽忠所事，抗节无亏，前代名臣，几人堪比。朕之伐叛，得尔为多。”是日卒，追赐爵彭城郡王。唐主闻之，亦赠太师。帝复以清淮军为忠正军，以旌仁赡之节，以右羽林统军杨信为忠正节度使、同平章事。诏开寿州仓赈饥民。丙辰，帝北还。夏四月己巳，至大梁。甲申，分江南降卒为六军、三十指挥，号“怀德军”。五月丁酉，以太祖皇帝领义成节度使。

唐郭廷谓将水军断涡口浮梁，又袭败武宁节度使武行德于定远，行德仅以身免。唐主以廷谓为滁州团练使，充上淮水陆应援使。

秋七月丁亥，上治定远及寿春城南之败，以武宁节度使兼中书令武行德为左卫上将军，河阳节度使李继勋为右卫大将军。

冬十月壬申，帝发大梁。十一月丙戌，至镇淮军。是夜五鼓，济淮。丁亥，至濠州城西。濠州东北十八里有滩，唐人栅其上，环水自固，谓周兵必不能涉。戊子，帝自攻之，命内殿直康保裔帅甲士数百，乘橐驼涉水，太祖皇帝帅骑兵继之，遂拔之。李重进破濠州南关城。癸巳，帝自攻濠州，王审琦拔其水寨。唐人屯战船数百于城北，植巨木于淮水以限周兵。帝命水军攻之，拔其木，焚战船七十馀艘，斩首二千馀级。又攻拔其羊马城，城中震恐。丙申夜，唐濠州团练使郭廷谓上表言：“臣家在江南，今若遽降，恐为唐所种族，请先遣使诣金陵禀命，然后出降。”帝许之。辛丑，帝闻唐有战船数百艘在涣水东，欲救濠州，自将兵夜发水陆击之。癸卯，大破唐兵于洞口，斩首五千馀级，降卒二千馀人，因鼓行而东，所至皆下。乙巳，至泗州城下，太祖皇帝先攻其南，因焚城门，破水寨及月城。帝居于月城楼，督将士攻城。

十二月乙卯，唐泗州守将范再遇举城降，以再遇为宿州团练使。上自至泗州城下，禁军中刍荛者毋得犯民田，民皆感悦，争献刍粟。既克泗州，无一卒敢擅入城者。帝闻唐战船数百艘泊洞口，遣骑诇之，唐兵退保清口。戊午旦，上自将亲军自淮北进，命太祖皇帝将步骑自淮南进，诸将以水军自中流进，共追唐兵。时淮滨久无行人，葭苇如织，多泥淖沟堑，士卒乘胜气茇涉争进，皆忘其劳。庚申，追及唐兵，且战且行，金鼓声闻数十里。辛酉，至楚州西北，大破之。唐兵有沿淮东下者，帝自追之，太祖皇帝为前锋，行六十里，擒其保义节度使、濠泗楚海都应援使陈承昭以归。所获战船烧沈之馀得三百馀艘，士卒杀、溺之馀得七千馀人。唐之战船在淮上者，于是尽矣。

郭廷谓使者自金陵还，知唐不能救，命录事参军鄱阳李延邹草降表。延邹责以忠义，廷谓以兵临之，延邹掷笔曰：“大丈夫终不负国，为叛臣作降表。”廷谓斩之，举濠州降，得兵万人，粮数万斛。唐主赏李延邹之子以官。

壬戌，帝济淮，至楚州，营于城西北。乙丑，唐雄武军使、知涟水县事崔万迪降。丙寅，以郭廷谓为亳州防御使。戊辰，帝攻楚州，克其月城。庚午，郭廷谓见于行宫，帝曰：“朕南征以来，江南诸将败亡相继，独卿能断涡口浮梁，破定远寨，所以报国足矣。濠州小城，使李璟自守，能守之乎。”使将濠州兵攻天长。帝遣铁骑左厢都指挥使武守琦将骑数百趣扬州，至高邮。唐人悉焚扬州官府、民居，驱其人南渡江，后数日，周兵至，城中馀癃病十馀人而已。癸酉，守琦以闻。帝闻泰州无备，遣兵袭之，丁丑，拔泰州。

五年春正月丁亥，右龙武将军王汉璋奏克海州。己丑，以侍卫马军都指挥使韩令坤权扬州军府事。

上欲引战舰自淮入江，阻北神堰，不得渡。欲凿楚州西北鹳水以通其道，遣使行视，还言地形不便，计功甚多。上自往视之，授以规画，发楚州民夫浚之，旬日而成，用功甚省，巨舰数百艘皆达于江，唐人大惊，以为神。壬辰，拔静海军，始通吴越之路。先是，帝遣左谏议大夫长安尹日就等使吴越，语之曰：“卿今去虽泛海，比还，淮南已平，当陆归耳。”已而果然。

周兵攻楚州，逾四旬，唐楚州防御使张彦卿固守不下。乙巳，帝自督诸将攻之，宿于城下，丁未，克之。彦卿与都监郑昭业犹帅众拒战，矢刃皆尽，彦卿举绳床以斗而死，所部千馀人，至死无一人降者。

荆南节度使高保融遣指挥使魏璘将战船百艘东下，会伐唐，至于鄂州。

唐以天长为雄州，以建武军使易文赟为刺史。二月甲寅，文赟举城降。

戊午，帝发楚州，丁卯，至扬州。命韩令坤发丁夫万馀，筑故城之东南隅为小城以治之。乙亥，黄州刺史司超奏与控鹤右厢都指挥使王审琦攻唐舒州，擒其刺史施仁望。三月壬午朔，帝如泰州。

唐太弟景遂前后凡十表辞位，且言：“今国危不能扶，请出就藩镇。燕王弘冀嫡长，有军功，宜为嗣，谨奉上太弟宝册。”齐王景达亦以败军辞元帅。唐主立景遂为晋王，加天策上将军、江南西道兵马元帅、洪州大都督、太尉、尚书令，以景达为浙西道元帅、润州大都督。景达以浙西方用兵，固辞，改抚州大都督。立弘冀为皇太子，参决庶政。

辛卯，上如迎銮镇，屡至江口，遣水军击唐兵，破之。上闻唐战舰数百艘泊东氵布州，将趋海口，扼苏、杭路，遣殿前都虞候慕容廷钊将步骑，右神武统军宋延渥将水军，循江而下。甲午，延钊奏大破唐兵于东氵布州。上遣李重进将兵趣庐州。

唐主闻上在江上，恐遂南渡，又耻降号称藩，乃遣兵部侍郎陈觉奉表，请传位于太子弘冀，使听命于中国。时淮南惟庐、舒、蕲、黄未下，丙申，觉至迎銮，见周兵之盛，白上，请遣人渡江取表，献四州之地，画江为境，以求息兵，辞指甚哀。上曰：“朕本兴师止取江北，今尔主能举国内附，朕复何求。”觉拜谢而退。丁酉，觉请遣其属合门承旨刘承遇如金陵，上赐唐主书，称“皇帝恭问江南国主”，慰纳之。

戊戌，吴越奏遣上直都指挥使处州刺史卲可迁、秀州刺史路彦铢以战舰四百艘、士卒万七千人屯通州南岸。唐主复遣刘承遇奉表，称“唐国主”，请献江北四州，岁输贡物数十万。于是江北悉平，得州十四，县六十。

庚子，上赐唐主书，谕以“缘江诸军及两浙、湖南、荆南兵并当罢归，其庐、蕲、黄三道亦令敛兵近外。俟彼将士及家属皆就道，可遣人召将校以城邑付之。江中舟舰有须往来者，并令就北岸引之。”辛丑，陈觉辞行，又赐唐主书，谕以不必传位于子。壬寅，上自迎銮复如扬州。癸卯，诏吴越、荆南军各归本道。赐钱弘俶犒军帛三万匹，高保融一万匹。甲辰，置保信军于庐州，以右龙武统军赵匡赞为节度使。丙午，唐主遣冯延已献银、钱、绢、茶、谷共百万以犒军。己酉，命宋延渥将水军三千溯江巡警。

庚戌，敕故淮南节度使杨行密、故升府节度使徐温等墓并量给守户。其江南群臣墓在江北者，亦委长吏以时检校。辛亥，唐主遣其临汝公徐辽代己来上寿。五月，诏赏劳南征士卒及淮南新附之民。辛卯，以太祖皇帝领忠武节度使。

唐主避周讳，更名景。下令去帝号，称国主，凡天子仪制皆有降损，去年号，用周正朔，仍告于太庙。左仆射、同平章事冯延已罢为太子太傅，门下侍郎、同平章事严续罢为少傅，枢密使兵部侍郎陈觉罢守本官。初，冯延已以取中原之策说唐主，由是有宠。延已常笑烈祖戢兵为龌龊，曰：“安陆所丧才数千兵，为之辍食咨嗟者旬日，此田舍翁识量耳，安足与成大事。岂如今上暴师数万于外，而击球宴乐无异平日，真英主也。”延已与其党谈论，常以天下为己任，更相唱和。翰林学士常梦锡屡言延已等浮诞不可信，唐主不听。梦锡曰：“奸言似忠，陛下不悟，国必亡矣。”及臣服于周，延已之党相与言，有谓周为大朝者，梦锡大笑曰：“诸分常欲致君尧、舜，何意今日自为小朝邪。”众默然。

自唐主内附，帝止因使者赐书，未尝遣使至其国。己酉，始命太府卿冯延鲁、卫尉少卿锺谟使于唐，赐以御衣、玉带等及犒军帛十万，并今年《钦天历》。

刘承遇之还金陵也，唐主使陈觉白帝，以江南无卤田，愿得海陵盐监南属以赡军。帝曰：“海陵在江北，难以交居，当别有处分。”至是，诏岁支盐三十万斛以给江南，所俘获江南士卒稍稍归之。

秋八月辛丑，冯延鲁、锺谟来自唐，唐主手表谢恩。其略曰：“天地之恩厚矣，父母之恩深矣，子不谢父，人何报天，惟有赤心，可酬大造。”又乞比藩方，赐诏书。又称“有情事令锺谟上奏，乞令早还。”唐主复令谟白帝，欲传位太子。九月丁巳，以延鲁为刑部侍郎，谟为给事中。己未，先遣谟还，赐书谕以未可传位之意。唐主复遣吏部尚书、知枢密院殷崇义来贺天清节。冬十一月乙丑，唐主复遣礼部侍郎锺谟入见。

初，唐太傅兼中书令楚国公宋齐丘多树朋党，欲以专固朝权，躁进之士争附之，推奖以为国之元老。枢密使陈觉、副使李征古恃齐丘之势，尤骄慢。及许文稹等败于紫金山，觉与齐丘、景达自濠州遁归，国人忷惧。唐主尝叹曰：“吾国家一朝至此。”因泣下。征古曰：“陛下当治兵以捍敌，涕泣何为。岂饮酒过量邪。将乳母不至邪。”唐主色变，而征古举止自若。会司天奏天文有变，人主宜避位禳灾。唐主乃曰：“祸难方殷，吾欲释去万机，栖心冲寂，谁可以托国者。”征古曰：“宋公造国手也，陛下如厌万机，何不举国授之。”觉曰：“陛下深居禁中，国事皆委宋公，先行后闻，臣等时入侍，谈释、老而已。”唐主心愠，即命中书舍人豫章陈乔草诏行之。乔惶恐请见，曰：“陛下一署此诏，臣不复得见矣。”因极言其不可。唐主笑曰：“尔亦知其非邪。”乃止。由是，因晋王出镇，以征古为之副。觉自周还，亦罢近职。

锺谟素与李德明善，以德明之死，怨齐丘。及奉使归唐，言于唐主曰：“齐丘乘国之危，遽谋篡窃，陈觉、李征古为之羽翼，理不可容。”陈觉之自周还，矫以帝命谓唐主曰：“闻江南连岁拒命，皆宰相严续之谋，当为我斩之。”唐主知觉素与续有隙，固未之信。锺谟请覆之于周，唐主乃因谟覆命，上言：“久拒王师，皆臣愚迷，非续之罪。”帝闻之，大惊曰：“审如此，则续乃忠臣。朕为天下主，岂教人杀忠臣乎。”谟还，以白唐主。

唐主欲诛齐丘等，复遣谟入禀于帝。帝以异国之臣，无所可否。十二月己亥，唐主命知枢密院殷崇义草诏暴齐丘、觉、征古罪恶，听齐丘归九华山旧隐，官爵悉如故。觉责授国子博士，宣州安置。征古削夺官爵，赐自尽。党与皆不问。遣使告于周。

六年春正月，唐宋齐丘至九华山，唐主命锁其第，穴墙给饮食。齐丘叹曰：“吾昔献谋幽让皇帝族于泰州，宜其及此。”乃缢而死，谥曰丑缪。

夏六月，唐清源节度使留从效遣使入贡，请置进奏院于京师，直隶中朝。戊寅，诏报以“江南近服，方务绥怀，卿久奉金陵，未可改图。若置抵上都，与彼抗衡，受而有之，罪在于朕。卿远修职贡，足表忠勤，勉事旧君，且宜如故。如此，则于卿笃始终之义，于朕尽柔远之宜，惟乃通方，谅达予意。”唐主遣其子纪公从善与锺谟俱入贡，上问谟曰：“江南亦治兵，修守备乎。”对曰：“既臣事大国，不敢复尔。”上曰：“不然。向时则为仇敌，今日则为一家。吾与汝国大义已定，保无他虞。然人生难期，至于后世，则事不可知。归语汝主，可及吾时完城郭，缮甲兵，据守要害，为子孙计。”谟归，以告唐主。唐主乃城金陵，凡诸州城之不完者葺之，戍兵少者益之。

臣光曰：或问臣：五代帝王唐庄宗、周世宗皆称英武，二主孰贤。臣应之曰：夫天子所以统治万国，讨其不服，抚其微弱，行其号令，一其法度，敦明信义，以兼爱兆民者也。庄宗既灭梁，海内震动，湖南马氏遣子希范入贡，庄宗曰：“比闻马氏之业，终为高郁所夺。今有儿如此，郁岂能得之哉。”郁，马氏之良佐也。希范兄希声闻庄宗言，卒矫其父命而杀之。此乃市道商贾之所为，岂帝王之体哉。盖庄宗善战者也，故能以弱晋胜强梁，既得之，曾不数年，外内离叛，置身无所。诚由知用兵之术，不知为天下之道故也。世宗以信令御群臣，以正义责诸国，王环以不降受赏，刘仁赡以坚守蒙褒，严续以尽忠获存，蜀兵以反复就诛，冯道以失节被弃，张美以私恩见疏。江南未服，则亲犯矢石，期于必克。既服，则爱之如子，推诚尽言，为之远虑。其宏规大度，岂得与庄宗同日语哉。《书》曰：“无偏无党，王道荡荡。”又曰：“大邦畏其力，小邦怀其惠。”世宗近之矣。