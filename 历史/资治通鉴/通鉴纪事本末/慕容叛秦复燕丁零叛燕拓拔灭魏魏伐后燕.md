晋海西公太和四年。燕车骑大将军吴王垂奔秦。初，秦王坚闻太宰恪卒，阴有图燕之志，惮垂威名，不敢发。及闻垂至，大喜，郊迎，执手曰：“天生贤杰，必相与共成大功，此自然之数也。要当与卿共定天下，告成岱宗，然后还卿本邦，世封幽州，使卿去国不失为子之孝，归朕不失事君之忠，不亦美乎？”垂谢曰：“羁旅之臣，免罪为幸，本邦之荣，非所敢望。”坚复爱世子令及慕容楷之才，皆厚礼之，赏赐巨万，每进见，属目观之。关中士民素闻垂父子名，皆向慕之。王猛言于坚曰：“慕容垂父子譬如龙虎，非可驯之物，若藉以风云，将不可复制，不如早除之。”坚曰：“吾方收揽英雄以清四海，奈何杀之。且其始来，吾已推诚纳之矣，匹夫犹不弃言，况万乘乎？”乃以垂为冠军将军，封宾徒侯，楷为积弩将军。

五年。秦王猛之克壶关也，黄门侍郎封孚问司徒长史申胤曰：“事将何如？”胤叹曰：“邺必亡矣，吾属今兹将为秦虏。然越得岁而吴伐之，卒受其祸。今福德在燕，秦虽得志，而燕之复建，不过一纪耳。”


初，秦王坚入邺宫，慕容垂见燕公卿、大夫及故时僚吏，有愠色。高弼密言于垂曰：“大王凭祖宗积累之资，负英杰高世之略，遭值迍厄，栖集外邦。今虽家国倾覆，安知其不为兴运之始邪。愚谓国之旧人，宜恢江海之量，有以慰结其心，以立覆篑之基，成九仞之功，奈何以一怒捐之，愚窃为大王不取也。”垂悦，从之。


燕故太史黄泓叹曰：“燕必中兴，其在吴王乎。恨吾老，不及见耳。”汲郡赵秋曰：“天道在燕而秦灭之，不及十五年，秦必复为燕有”。


慕容桓之子凤，年十一，阴有复仇之志，鲜卑、丁零有气干者皆倾身与之交结。权翼见而谓之曰：“儿方以才望自显，勿效尔父不识天命。”凤厉色曰：“先王欲建忠而不遂，此乃人臣之节。君侯之言，岂奖劝将来之义乎？”翼改容谢之，言于秦王坚曰：“慕容凤慷慨有才器，但狼子野心，恐终不为人用耳。”


简文帝咸安元年春正月，秦王坚徙关东豪杰及杂夷十五万户于关中，处乌桓于冯翊、北地，丁零翟斌于新安、渑池。

孝武帝宁康元年。有彗星出于尾、箕，长十馀丈，经太微，扫东井，自四月始见，及秋冬不灭。秦太史令张孟言于秦王坚曰：“尾、箕燕分，东井秦分也。今彗起尾、箕而扫东井，十年之后，燕当灭秦，二十年之后，代当灭燕。慕容𬀩父子兄弟，我之仇敌，而布列朝廷，贵盛莫二，臣窃忧之，宜剪其魁杰者以消天变。”坚不听。


阳平公融上疏曰：“东胡跨据六州，南面称帝，陛下劳师累年，然后得之。本非慕义而来，今陛下亲而幸之，使其父子兄弟森然满朝，执权履职，势倾勋旧。臣愚以为狼虎之心，终不可养，星变如此，愿少留意。”坚报曰：“朕方混六合为一家，视夷狄为赤子，汝宜息虑，勿怀耿介。夫惟修德可以禳灾，苟能内求诸己，何惧外患乎？”


二年冬十二月，有人入秦明光殿大呼曰：“甲申、乙酉，鱼羊食人，悲哉无复遗。”秦王坚命执之，不获。秘书监朱肜、秘书侍郎略阳赵整固请诛诸鲜卑，坚不听。整，宦官也，博闻强记，能属文，好直言，上书及面谏前后五十馀事。慕容垂夫人得幸于坚，坚与之同辇游于后庭，整歌曰：“不见雀来入燕室，但见浮云蔽白日。”坚改容谢之，命夫人下辇。

三年夏六月，秦清河武侯王猛寝疾，秦王坚亲为之祈南、北郊及宗庙、社稷，分遣侍臣遍祷河、岳诸神。猛疾少瘳，为之赦殊死以下。猛上疏曰：“不图陛下以臣之命而亏天地之德，开辟以来，未之有也。臣闻报德莫如尽言，谨以垂没之命，窃献遗款。伏惟陛下威烈振乎八荒，声教光乎六合，九州岛百郡，十居其七，平燕、定蜀，有如拾芥。夫善作者不必善成，善始者不必善终，是以古先哲王知功业之不易，战战兢兢，如临深谷。伏惟陛下追踪前圣，天下幸甚。”坚览之悲恸。秋七月，坚亲临猛第视疾，访以后事。猛曰：“晋虽僻处江南，然正朔相承，上下安和，臣没之后，愿勿以晋为图。鲜卑、西羌，我之仇敌，终为人患，宜渐除之，以便社稷。”言终而卒。坚比敛，三临哭，谓太子宏曰：“天不欲使我平定六合邪，何夺我景略之速也。”葬之如汉霍光故事。

太元元年。阳平国常侍慕容绍私谓其兄楷曰：“秦恃其强大，务胜不休，北戍云中，南守蜀、汉，转运万里，道殣相望，兵疲于外，民困于内，危亡近矣。冠军叔仁智度英拔，必能恢复燕祚，吾属但当爱身以待时耳。”

二年春，高句丽、新罗、西南夷皆遣使入贡于秦。赵故将作功曹熊邈屡为秦王坚言石氏宫室器玩之盛，坚以邈为将作长史，领尚方丞，大修舟舰、兵器，饰以金银，颇极精巧。慕容农私言于慕容垂曰：“自王猛之死，秦之法制日以颓靡，今又重之以奢侈，殃将至矣，图识之言，行当有验。大王宜纳结英杰以承天意，时不可失也。”垂笑曰：“天下事非尔所及。”

荆州刺史桓豁表兖州刺史朱序为梁州刺史，镇襄阳。

秋七月丁未，以尚书仆射谢安为司徒，安让不拜，复加侍中、都督扬豫徐兖青五州诸军事。丙辰，征西大将军荆州刺史桓豁卒。冬十月辛丑，以桓冲都督江荆梁益宁交广七州诸军事、领荆州刺史。以冲子嗣为江州刺史。又以五兵尚书王蕴都督江南诸军事、假节、领徐州刺史。征西司马领南郡相谢玄为兖州刺史、领广陵相、监江北诸军事。

桓冲以秦人强盛，欲移阻江南，奏自江陵徙镇上明，使冠军将军刘波守江陵，咨议参军杨亮守江夏。

王蕴固让徐州，谢安曰：“卿居后父之重，不应妄自菲薄，以亏时遇。”蕴乃受命。初，中书郎郗超自以其父愔位遇应在谢安之右，而安入掌机权，愔优游散地，常愤邑形于辞色，由是与谢氏有隙。是时朝廷方以秦寇为忧，诏求文武良将可以镇御北方者，谢安以兄子玄应诏。超闻之，叹曰：“安之明，乃能违众举亲。玄之才，足以不负所举。”众咸以为不然。超曰：“吾尝与玄共在桓公府，见其使才，虽履屐间未尝不得其任，是以知之。”玄募骁勇之士，得彭城刘牢之等数人。以牢之为参军，常领精锐为前锋，战无不捷，时号“北府兵”，敌人畏之。

三年春二月，秦王坚遣征南大将军都督征讨诸军事守尚书令长乐公丕、武卫将军苟苌、尚书慕容𬀩帅步骑七万寇襄阳。以荆州刺史杨安帅樊邓之众为前锋，征虏将军始平石越帅精骑一万出鲁阳关，京兆尹慕容垂、扬武将军姚苌帅众五万出南乡，领军将军苟池、右将军毛当、强弩将军王显帅众四万出武当，会攻襄阳。夏四月，秦兵至沔北，梁州刺史朱序以秦无舟楫，不以为虞。既而石越帅骑五千浮渡汉水，序惶骇，固守中城，越克其外郭，获船百馀艘以济馀军。长乐公丕督诸将攻中城。序母韩氏闻秦兵将至，自登城履行，至西北隅，以为不固，帅百馀婢及城中女丁筑邪城于其内。及秦兵至，西北隅果溃，众移守新城，襄阳人谓之夫人城。

桓冲在上明，拥众七万，惮秦兵之强不敢进。丕欲急攻襄阳，苟苌曰：“吾众十倍于敌，糗粮山积，但稍迁汉、沔之民于许、洛，塞其运道，绝其援兵，譬如网中之禽，何患不获。而多杀将士，急求成功哉。”丕从之。慕容垂拔南阳，执太守郑裔，与丕会襄阳。

秋七月秦兖州刺史彭超请攻沛郡太守戴𨔵于彭城，且曰：“愿更遣重将攻淮南诸城，为征南棋劫之势，东西并进，丹阳不足平也。”秦王坚从之，使都督东讨诸军事。后将军俱难、右禁将军毛盛、洛州刺史邵保帅步骑七万寇淮阳、盱眙。超，越之弟。保，羌之从弟也。八月，彭超攻彭城。诏右将军毛虎生帅众五万镇姑孰以御秦兵。秦梁州刺史韦锺围魏兴太守吉挹于西城。

冬十二月，秦御史中丞李柔劾奏“长乐公丕等拥众十万，攻围小城，日费万金，久而无效，请征下廷尉。”秦王坚曰：“丕等广费无成，实宜贬戮，但师已淹时，不可虚返，其特原之，令以成功赎罪。”使黄门侍郎韦华持节切让丕等，赐丕剑曰：“来春不捷，汝可自裁，勿复持面见我也。”

四年春正月，秦长乐公丕等得诏惶恐，乃命诸军并力攻襄阳。秦王欲自将攻襄阳，诏阳平公融以关东六州之兵会寿春，梁熙以河西之兵为后继。阳平公融谏曰：“陛下欲取江南，固当博谋熟虑，不可仓卒。若止取襄阳，又岂足亲劳大驾乎。未有动天下之众而为一城者，所谓以隋侯之珠，弹千仞之雀也。”梁熙谏曰：“晋主之暴，未如孙皓，江山险固，易守难攻。陛下必欲廓清江表，亦不过分命将帅，引关东之兵南临淮、泗，下梁、益之卒东出巴、峡，又何必亲屈銮辂，远幸沮泽乎。昔汉光武诛公孙述，晋武帝擒孙皓，未闻二帝自统六师，亲执枹鼓，蒙矢石也。”坚乃止。

诏冠军将军南郡相刘波帅众八千救襄阳，波畏秦，不敢进。朱序屡出战，破秦兵，引退稍远，序不设备。二月，襄阳督护李伯护密遣其子送款于秦，请为内应。长乐公丕命诸军进攻之。戊午克襄阳，执朱序送长安。秦王坚以序能守节，拜度支尚书。以李伯护为不忠，斩之。

秦将军慕容越拔顺阳，执太守谯国丁穆。坚欲官之，穆固辞不受。坚以中垒将军梁成为荆州刺史，配兵一万镇襄阳，选其才望，礼而用之。

桓冲以襄阳陷没，上疏送章、节，请解职，不许。诏免刘波官，俄复以为冠军将军。

兖州刺史谢玄帅众万馀救彭城，军于泗口，欲遣间使报戴𨔵而不可得。部曲将田泓请没水潜行趣彭城，玄遣之。泓为秦人所获，厚赂之，使云南军已败。泓伪许之，既而告城中曰：“南军垂至，我单行来报，为贼所得，勉之。”秦人杀之。彭超置辎重于留城，谢玄扬声遣后军将军东海何谦向留城。超闻之，释彭城围，引兵还保辎重。戴𨔵帅彭城之众随谦奔玄，超遂据彭城，留兖州治中徐褒守之，南攻盱眙。俱难克淮阴，留邵保戍之。

夏四月，秦毛当、王显帅众二万自襄阳东会俱难、彭超攻淮。南五月乙丑，难、超拔盱眙，执高密内史毛璪之。秦兵六万围幽州刺史田洛于三阿，去广陵百里。朝廷大震，临江列戍，遣征虏将军谢石帅舟师屯涂中。石，安之弟也。

右卫将军毛安之等帅众四万屯堂邑。秦毛当、毛盛帅骑二万袭堂邑，安之等惊溃。兖州刺史谢玄自广陵救三阿。丙子，难、超战败，退保盱眙。六月戊子，玄与田洛帅众五万进攻盱眙，难、超又败，退屯淮阴。玄遣何谦等帅舟师乘潮而上，夜焚淮桥，邵保战死，难、超退屯淮北。玄与何谦、戴𨔵、田洛共追之，战于君川，复大破之，难、超北走，仅以身免。谢玄还广陵，诏进号冠军将军，加领徐州刺史。秦王坚闻之，大怒。秋七月，槛车征超下廷尉，超自杀。难削爵为民。以毛当为徐州刺史，镇彭城。毛盛为兖州刺史，镇胡陆。王显为扬州刺史，戍下邳。

谢安为宰相，秦人屡入寇，边兵失利，众心危惧，安每镇之以和静。其为政，务举大纲，不为小察。时人比安于王导，而谓其文雅过之。

五年夏五月，朝廷以秦兵之退为谢安、桓冲之功，拜安卫将军，与冲皆开府仪同三司。六月，秦王坚召阳平公融为侍中中书监、车骑大将军、司隶校尉、录尚书事，以征南大将军守尚书令长乐公丕为都督关东诸军事、征东大将军、冀州牧。坚以诸氐种类繁滋，秋七月，分三原、九嵕、武都、汧、雍氐十五万户，使诸宗亲各领之，散居方镇，如古诸侯。长乐公丕领氐三千户，以仇池氐酋射声校尉杨膺为征东左司马，九嵕氐酋长水校尉齐午为右司马，各领一千五百户，为长乐世卿。长乐国郎中令略阳垣敞为录事参军，侍讲扶风韦干为参军事，申绍为别驾。膺，丕之妃兄也。午，膺之妻父也。八月，分幽州置平州，以石越为平州刺史，镇龙城。中书令梁谠为幽州刺史，镇蓟城。抚军将军毛兴为都督河秦二州诸军事、河州刺史，镇枹罕。长水校尉王腾为并州刺史，镇晋阳。河、并二州，各配氐户三千。兴、腾并苻氏婚姻，氐之崇望也。平原公晖为都督豫洛荆南兖东豫扬六州诸军事、镇东大将军、豫州牧，镇洛阳。移洛州刺史治丰阳。以巨鹿公睿为雍州刺史，镇蒲阪。各配氐户三千二百。

坚送丕至灞上，诸氐别其父兄，皆恸哭，哀感路人。赵整因侍宴，援琴而歌曰：“阿得脂，阿得脂，博劳舅父是仇绥，尾长翼短不能飞。远徙种人留鲜卑，一旦缓急当语谁。”坚笑而不纳。冬十二月，秦以左将军都贵为荆州刺史，镇彭城。置东豫州，以毛当为刺史，镇许昌。

六年春正月丁酉，以尚书谢石为仆射。冬十一月，秦荆州刺史都贵遣其司马阎振、中兵参军吴仲帅众二万寇竟陵。桓冲遣南平太守桓石虔、卫军参军桓石民等，帅水陆二万拒之。石民，石虔之弟也。十二月甲辰，石虔袭击振、仲，大破之，振、仲退保管城。石虔进攻之，癸亥，拔管城，获振、仲，斩首七千级，俘虏万人。诏封桓冲子谦为宜阳侯，以桓石虔领河东太守。

七年夏四月，秦王坚以阳平公融为司徒，融固辞不受。坚方谋伐晋，乃以融为征南大将军、开府仪同三司。

秋八月，秦王坚以谏议大夫裴元略为巴西、梓潼二郡太守，使密具舟师。

九月，桓冲使扬威将军朱绰击秦荆州刺史都贵于襄阳，焚践沔北屯田，掠六百馀户而还。

冬十月，秦王坚会群臣于太极殿，议曰：“自吾承业垂三十载，四方略定，唯东南一隅未沾王化。今略计吾士卒，可得九十七万，吾欲自将以讨之，何如？”秘书监朱肜曰：“陛下恭行天罚，必有征无战，晋主不衔壁军门，则走死江海，陛下返中国士民，使复其桑梓，然后回舆东巡，告成岱宗，此千载一时也。”坚喜曰：“是吾志也。”尚书左仆射权翼曰：“昔纣为无道，三仁在朝，武王犹为之旋师。今晋虽微弱，未有大恶，谢安、桓冲皆江表伟人，君臣辑睦，内外同心。以臣观之，未可图也。”坚默然良久曰：“诸君各言其志。”太子左卫率石越曰：“今岁镇守斗，福德在吴，伐之必有天殃。且彼据长江之险，民为之用，殆未可伐也。”坚曰：“昔武王代纣，逆岁违卜，天道幽远，未易可知。夫差、孙晧皆保据江、湖，不免于亡。今以吾之众，投鞭于江，足断其流，又何险之足恃乎？”对曰：“三国之君，皆淫虐无道，故敌国取之，易于拾遗。今晋虽无德，未有大罪，愿陛下且案兵积谷，以待其衅。”于是群臣各言利害，久之不决。坚曰：“此所谓筑室道旁，无时可成。吾当内断于心耳。”

群臣皆出，独留阳平公融，谓之曰：“自古定大事者，不过一二臣而已。今众言纷纷，徒乱人意，吾当与汝决之。”对曰：“今伐晋有三难：天道不顺，一也。晋国无衅，二也。我数战兵疲，民有畏敌之心，三也。群臣言晋不可伐者，皆忠臣也，愿陛下听之。”坚作色曰：“汝亦如此，吾复何望。吾强兵百万，资仗如山。吾虽未为令主，亦非暗劣。乘累捷之势，击垂亡之国，何患不克。岂可复留此残寇，使长为国家之忧哉。”融泣曰：“晋未可灭，昭然甚明。今劳师大举，恐无万全之功。且臣之所忧，不止于此。陛下宠育鲜卑、羌、羯，布满畿甸，此属皆吾之深仇。太子独与弱卒数万留守京师，臣惧有不虞之变生于腹心肘腋，不可悔也。臣之顽愚，诚不足采，王景略一时英杰，陛下常比诸葛武侯，独不记其临没之言乎？”坚不听。于是朝臣进谏者众，坚曰：“以吾击晋，校其强弱之势，犹疾风之扫秋叶，而朝廷内外皆言不可，诚吾所不解也。”太子宏曰：“今岁在吴分，又晋君无罪，若大举不捷，恐威名外挫，财力内竭，此群下所以疑也。”坚曰：“昔我灭燕，亦犯岁而捷，天道固难知也。秦灭六国，六国之君岂皆暴虐乎？”

冠军、京兆尹慕容垂言于坚曰：“弱并于强，小并于大，此理势自然，非难知也。以陛下神武应期，威加海外，虎旅百万，韩、白满朝，而蕞尔江南，独违王命，岂违王命，岂可复留之，以遗子孙哉。《诗》云谋夫孔多，是用不集，陛下断自圣心足矣，何必广询朝众。晋武平吴，所仗者张、杜二三臣而已，若从朝众之言，岂有混一之功乎？”坚大悦曰：“与我共定天下者，独卿而已。”赐帛五百匹。

坚锐意欲取江东，寝不能旦。阳平公融谏曰：“知足不辱，知止不殆，自古穷兵极武，未有不亡者。且国家本戎狄也，正朔曾不归之。江东虽微弱仅存，然中华正统，天意必不绝之。”坚曰：“帝王历数，岂有常邪。惟德之所在耳。刘禅岂非汉之苗裔邪。终为魏所灭。汝所不如吾者，正病此不达变通耳。”

坚素信重沙门道安，群臣使道安乘间进言。十一月，坚与道安同辇游于东苑，坚曰：“朕将与公南游吴、越，泛长江，临沧海，不亦乐乎？”安曰：“陛下应天御世，居中土而制四维，自足以比隆尧、舜，何必栉风沐雨，经略遐方乎。且东南卑湿，沴气易构，虞舜游而不归，大禹往而不复，何足以上劳大驾也。”坚曰：“天生烝民而树之君，使司牧之，朕岂敢惮劳，使彼一方独不被泽乎。必如公言，是古之帝王皆惮征伐也。”道安曰：“必不得已，陛下宜驻跸洛阳，遣使者奉尺书于前，诸将总六师于后，彼必稽首入臣，不必亲涉江、淮也。”坚不听。

坚所幸张夫人谏曰：“妾闻天地之生万物，圣王之治天下，皆因其自然而顺之，故功无不成。是以黄帝服牛乘马，因其性也。禹浚九川，障九泽，因其势也。后稷播殖百谷，因其时也。汤、武帅天下而攻桀、纣，因其心也。皆有因则成，无因则败。今朝野之人皆言晋不可伐，陛下独决意行之，妾不知陛下何所因也。《书》曰天聪明自我民聪明，天犹因民，而况人乎。妾又闻王者出师，必上观天道，下顺人心。今人心既不然矣，请验之天道。谚云鸡夜鸣者不利行师，犬群嗥者宫室将空，兵动马惊军败不归。自秋冬以来，众鸡夜鸣，群犬哀嗥，厩马多惊，武库兵器自动有声，此皆非出师之祥也。”坚曰：“军旅之事，非妇人所当预也。”

坚幼子中山公诜最有宠，亦谏曰：“臣闻国之兴亡，系贤人之用舍。今阳平公，国之谋主，而陛下违之，晋有谢安、桓冲，而陛下伐之，臣窃惑之。”坚曰：“天下大事，孺子安知。”

八年夏五月，桓冲帅众十万伐秦，攻襄阳。遣前将军刘波等攻沔北诸城。辅国将军杨亮攻蜀，拔五城，进攻涪城。鹰扬将军郭铨攻武当。六月，冲别将攻万岁、筑阳，拔之。秦王坚遣征南将军巨鹿公睿、冠军将军慕容垂等帅步骑五万救襄阳，兖州刺史张崇救武当，后将军张蚝、步兵校尉姚苌救涪城。睿军于新野，垂军于邓城。桓冲退屯沔南。秋七月，郭铨及冠军将军桓石虔败张崇于武当，掠二千户以归。巨鹿公睿遣慕容垂为前锋，进临沔水。垂夜命军士人持十炬系于树枝，光照数十里。冲惧，退还上明。张蚝出斜谷，杨亮引兵还。冲表其兄子石民领襄城太守，戍夏口。冲自求领江州刺史，诏许之。

秦王坚下诏大举入寇，民每十丁遣一兵，其良家子年二十以下有材勇者，皆拜羽林郎。又曰：“其以司马昌明为尚书左仆射，谢安为吏部尚书，桓冲为侍中。势还不远，可先为起第。”良家子至者三万馀骑，拜秦州主簿金城赵盛之为少年都统。是时朝臣皆不欲坚行，独慕容垂、姚苌及良家子劝之。阳平公融言于坚曰：“鲜卑、羌虏，我之仇雠，常思风尘之变以逞其志，所陈策画，何可从也。良家少年皆富饶子弟，不闲军旅，苟为谄谀之言，以会陛下之意耳。今陛下信而用之，轻举大事，臣恐功既不成，仍有后患，悔无及也。”坚不听。

八月戊午，坚遣阳平公融督张蚝、慕容垂等步骑二十五万为前锋。以兖州刺史姚苌为龙骧将军，督益梁州诸军事。坚谓苌曰：“昔朕以龙骧建业，未尝轻以授人，卿其勉之。”左将军窦冲曰：“王者无戏言，此不祥之征也。”坚默然。

慕容楷、慕容绍言于慕容垂曰：“主上骄矜已甚，叔父定中兴之业，在此行也。”垂曰：“然。非汝，谁与成之。”

甲子，坚发长安戎卒六十馀万，骑二十七万，旗鼓相望，前后千里。九月，坚至项城，凉州之兵始达咸阳，蜀、汉之兵方顺流而下，幽、冀之兵至于彭城，东西万里，水陆齐进，运漕万艘。阳平公融等兵三十万，先至颍口。

诏以尚书仆射谢石为征虏将军、征讨大都督，以徐兖二州刺史谢玄为前锋都督，与辅国将军谢琰、西中郎将桓伊等众共八万拒之，使龙骧将军胡彬以水军五千援寿阳。琰，安之子也。

是时秦兵既盛，都下震恐。谢玄入问计于谢安，安夷然，答曰：“已别有旨。”既而寂然。玄不敢复言，乃令张玄重请。安遂命驾出游山墅，亲朋毕集，与玄围棋赌墅。安棋常劣于玄，是日玄惧，便为敌手而又不胜。安遂游陟，至夜乃还。桓冲深以根本为忧，遣精锐三千入援京师。谢安固却之，曰：“朝廷处分已定，兵甲无阙，西藩宜留以为防。”冲对佐吏叹曰：“谢安石有庙堂之量，不闲将略。今大敌垂至，方游谈不暇，遣诸不经事少年拒之，众又寡弱，天下事已可知，吾其左祍矣。”

冬十月，秦阳平公融等攻寿阳，癸酉，克之，执平虏将军徐元喜等。融以其参军河南郭褒为淮南太守。慕容垂拔郧城。胡彬闻寿阳陷，退保硖石，融进攻之。秦卫将军梁成等帅众五万屯于洛涧，栅淮以遏东兵。谢石、谢玄等去洛涧二十五里而军，惮成，不敢进。胡彬粮尽，潜遣使告石等曰：“今贼盛粮尽，恐不复见大军。”秦人获之，送于阳平公融。融驰使白秦王坚曰：“贼少易擒，但恐逃去，宜速赴之。”坚乃留大军于项城，引轻骑八千兼道就融于寿阳。遣尚书朱序来说谢石等以“强弱异势，不如速降”。序私谓石等曰：“若秦百万之众尽至，诚难与为敌。今乘诸军未集，宜速击之。若败其前锋，则彼已夺气，可遂破也。”

石闻坚在寿阳，甚惧，欲不战以老秦师。谢琰劝石从序言。十一月，谢玄遣广陵相刘牢之帅精兵五千趣洛涧，未至十里，梁成阻涧为陈以待之。牢之直前渡水，击成，大破之，斩成及弋阳太守王咏。又分兵断其归津，秦步骑崩溃，争赴淮水，士卒死者万五千人，执秦杨州刺史王显等，尽收其器械军实。于是谢石等诸军，水陆继进。秦王坚与阳平公融登寿阳城望之，见晋兵部阵严整，又望见八公山上草木皆以为晋兵，顾谓融曰：“此亦勍敌，何谓弱也。”怃然始有惧色。

秦兵逼淝水而陈，晋兵不得渡。谢玄遣使谓阳平公融曰：“君悬军深入，而置陈逼水，此乃持久之计，非欲速战者也。若移陈小却，使晋兵得渡，以决胜负，不亦善乎？”秦诸将皆曰：“我众彼寡，不如遏之，使不得上，可以万全。”坚曰：“但引兵少却，使之半渡，我以铁骑蹙而杀之，蔑不胜矣。”融亦以为然，遂麾兵使却。秦兵遂退，不可复止。谢玄、谢琰、桓伊等引兵渡水击之。融驰骑略陈，欲以师退者，马倒，为晋兵所杀，秦兵遂溃。玄等乘胜追击，至于青冈，秦兵大败，自相蹈藉而死者，蔽野塞川。其走者闻风声鹤唳，皆以为晋兵且至，昼夜不敢息，草行露宿，重以饥冻，死者什七八。初，秦兵小却，朱序在陈后呼曰：“秦兵败矣。”众遂大奔。序因与张天锡、徐元喜皆来奔，复取寿阳，执其淮南太守郭褒。

坚中流矢，单骑走至淮北，饥甚，民有进壶飧、豚髀者，坚食之，赐绵帛。辞曰：“陛下厌苦安乐，自取危困。臣为陛下子，陛下为臣父，安有子饲其父而求报乎？”弗顾而去。坚谓张夫人曰：“吾今复何面目治天下乎？”潸然流涕。

是时，诸军皆溃，惟慕容垂所将三万人独全，坚以千馀骑赴之。世子宝言于垂曰：“家国倾覆，天命人心皆归至尊，但时运未至，故晦迹自藏耳。今秦主兵败，委身于我，是天借之便以复燕祚。此时不可失也，愿不以意气微恩忘社稷之重。”垂曰：“汝言是也。然彼以赤心投命于我，若之何害之。天苟弃之，何患不亡。不若保护其危以报德，徐俟其衅而图之，既不负宿心，且可以义取天下。”奋威将军慕容德曰：“秦强而并燕，秦弱而图之，此为报仇雪耻，非负宿心也。兄奈何得而不取，释数万之众以授人乎？”垂曰：“吾昔为太傅所不容，置身无所，逃死于秦，秦王以国士遇我，恩礼备至。后复为王猛所卖，无以自明，秦主独能明之。此恩何可忘也。若氐运必穷，吾当怀集关东以复先业耳，关西会非吾有也。”冠军行参军赵秋曰：“明公当绍复燕祚，着于图识。今天时已至，尚复何待。若杀秦主，据邺都，鼓行而西，三秦亦非苻氏之有也。”垂亲党多劝垂杀坚，垂皆不从，悉以兵授坚。平南将军慕容𬀩屯郧城，闻坚败，弃其众遁去。至荥阳，慕容德复说𬀩起兵以复燕祚，𬀩不从。

谢安得驿书，时方与客围棋，摄书置床上，了无喜色，围棋如故。客问之，徐答曰：“小儿辈遂已破贼。”既罢，还内，过户限，不觉屐齿之折。丁亥，谢石归建康。乙未，以张天锡为散骑常侍，朱序为琅邪内史。

秦王坚收集离散，比至洛阳，众十馀万，百官、仪物、军容粗备。慕容农与慕容垂曰：“尊不迫人于险，其义声足以感动天地。农闻秘记曰燕复兴当在河阳。夫取果于未熟与自落，不过晚旬日之间，然其难易美恶，相去远矣。”垂心善其言，行至渑池，言于坚曰：“北鄙之民，闻王师不利，轻相扇动，臣请奉诏书以镇慰安集之，因过谒陵庙。”坚许之。权翼谏曰：“国兵新破，四方皆有离心，宜征集名将，置之京师，以固根本，镇枝叶。垂勇略过人，世豪东夏，顷以避祸而来，其心岂止欲作冠军而已哉。譬如养鹰，饥则附人，每闻风飙之起，常有凌霄之志，正宜谨其绦笼，岂可解纵，任其所欲哉。”坚曰：“卿言是也，然朕已许之，匹夫犹不食言，况万乘乎。若天命有废兴，固非智力所能移也。”翼曰：“陛下重小信而轻社稷，臣见其往而不返，关东之乱，自此始矣。”坚不听，遣将军李蛮、闵亮、尹国帅众三千送垂。又遣骁骑将军石越帅精卒三千戍邺，骠骑将军张蚝帅羽林五千戍并州，镇军将军毛当帅众四千戍洛阳。权翼密遣壮士邀垂于河桥南空仓中，垂疑之，自凉马台结草筏以渡，使典军程同衣已衣，乘已马，与僮仆趣河桥。伏兵发，同驰马获免。

十二月，秦王坚至长安，哭阳平公融而后入，谥曰哀公。大赦，复死事者家。庚午，大赦。以谢石为尚书令。进谢玄号前将军，固让不受。

慕容垂至安阳，遣参军田山修笺于长乐公丕。丕闻垂北来，疑其欲为乱，然犹身自迎之。赵秋劝垂于座取丕，因据邺起兵，垂不从。丕谋袭击垂，侍郎天水姜让谏曰：“垂反形未着，而明公擅杀之，非臣子之义。不如待以上宾之礼，严兵卫之，密表情状，听敕而后图之。”丕从之，馆垂于邺西。垂潜与燕之故臣谋复燕祚。会丁零翟斌起兵叛秦，谋攻豫州牧平原公晖于洛阳，秦王坚驿书使垂将兵讨之。石越言于丕曰：“王师新败，民心未安，负罪亡匿之徒，思乱者众，故丁零一唱，旬日之中，众已数千，此其验也。慕容垂燕之宿望，有兴复旧业之心，今复资之以兵，此为虎傅翼也。”丕曰：“垂在邺，如藉虎寝蛟，常恐为肘腋之变。今远之于外，不犹愈乎。且翟斌凶悖，必不肯为垂下，使两虎相毙，吾从而制之，此卞庄子之术也。”乃以羸兵二千及铠仗之敝者给垂，又遣广武将军苻飞龙帅氐骑一千为垂之副。密戒飞龙曰：“垂为三军之帅，卿为谋垂之将，行矣，勉之。”

垂请入邺城拜庙，丕弗许，乃潜服而入。亭吏禁之，垂怒，斩吏烧亭而去。石越言于丕曰：“垂敢轻侮方镇，杀吏烧亭，反形已露，可因此除之。”丕曰：“淮南之败，垂侍卫乘舆，此功不可忘也。”越曰：“垂尚不忠于燕，安能尽忠于我。失今不取，必为后患。”丕不从。越退告人曰：“公父子好为小仁，不顾大计，终当为人擒耳。”

垂留慕容农、慕容楷、慕容绍于邺，行至安阳之汤池，闵亮、李蛮自邺来，以丕与苻飞龙所谋告垂。垂因激怒其众曰：“吾尽忠于苻氏，而彼专欲图我父子，吾虽欲已，得乎？”乃托言兵少，停河内募兵，旬日间有众八千。

平原公晖遣使让垂，趣使进兵。垂谓飞龙曰：“今寇贼不远，当昼止夜行，袭其不意。”飞龙以为然。壬午夜，垂遣世子宝将兵居前，少子隆勒兵从已，令氐兵五人为伍。阴与宝约，闻鼓声，前后合击氐兵及飞龙，尽杀之，参佐家在西者皆遣还，并以书遗秦王坚，言所以杀飞龙之故。

初，垂从坚入邺，以其子麟屡尝告变于燕，立杀其母，然犹不忍杀麟，置之外舍，希得侍见。及杀苻飞龙，麟屡进策画，启发垂意，垂更奇之，宠待与诸子均矣。

慕容凤及燕故臣之子燕郡王腾、辽西段延等闻翟斌起兵，各帅部曲归之。平原公晖使武平武侯毛当讨斌。慕容凤曰：“凤今将雪先王之耻，请为将军斩此氐奴。”乃擐甲直进，丁零之众随之，大败秦兵，斩毛当，遂进攻陵云台戍，克之，收万馀人甲仗。

癸未，慕容垂济河焚桥，有众三万，留辽东鲜卑可足浑谭集兵于河内之沙城。垂遣田山如邺，密告慕容农等使起兵相应。时日已暮，农与慕容楷留宿邺中，慕容绍先出，至蒲池，盗丕骏马数百疋以待农、楷。甲申晦，农、楷将数十骑微服出邺，遂同奔列人。

九年春正月乙酉朔，秦长乐公丕大会宾客，请慕容农不得，始觉有变，遣人四出求之，三日，乃知其在列人，已起兵矣。

慕容凤、王腾、段延皆劝翟斌奉慕容垂为盟主，斌从之。垂欲袭洛阳，且未知斌之诚伪，乃拒之曰：“吾来救豫州，不来赴君。君既建大事，成享其福，败受其祸，吾无预焉。”丙戌，垂至洛阳，平原公晖闻其杀苻飞龙，闭门拒之。翟斌复遣长史郭通往说垂，垂犹未许。通曰：“将军所以拒通者，岂非以翟斌兄弟山野异类，无奇才远略，必无所成故邪。独不念将军今日凭之，可以济大业乎？”垂乃许之。于是斌帅其众来与垂会，劝垂称尊号。垂曰：“新兴侯，吾主也，当迎归返正耳。”

垂以洛阳四面受敌，欲取邺而据之，乃引兵而东。故扶余王馀蔚为荥阳太守，及昌黎鲜卑卫驹各帅其众降垂。垂至荥阳，群下同请上尊号，垂乃依晋中宗故事，称大将军、大都督、燕王，承制行事，谓之统府。群下称臣，文表奏诰，封拜官爵，皆如王者。以弟德为车骑大将军，封范阳王。兄子楷为征西大将军，封太原王。翟斌为建义大将军，封河南王。馀蔚为征东将军、统府左司马，封扶余王。卫驹为鹰扬将军。慕容凤为建策将军。帅众二十馀万，自石门济河，长驱向邺。

慕容农之奔列人也，止于乌桓鲁利家，利为之置馔，农笑而不食。利谓其妻曰：“恶奴，郎贵人，家贫无以馔之，奈何？”妻曰：“郎有雄才大志，今无故而至，必将有异，非为饮食来也。君亟出远望，以备非常。”利从之。农谓利曰：“吾欲集兵列人以图兴复，卿能从我乎？”利曰：“死生唯郎是从。”农乃诣乌桓张骧，说之曰：“家王已举大事，翟斌等咸相推奉，远近响应，故来相告耳。”骧再拜曰：“得旧主而奉之，敢不尽死。”于是农驱列人居民为士卒，斩桑榆为兵，裂襜裳为旗。使赵秋说屠各毕聪，聪与屠各卜胜、张延、李白、郭超及东夷馀和、敕勃、易阳乌桓刘大，各帅部众数千赴之。农假张骧辅国将军，刘大安远将军，鲁利建威将军。农自将攻破馆陶，收其军资器械，遣兰汗、段赞、赵秋、慕舆悕略取康台牧马数千匹。汗，燕王垂之从舅。赞，聪之子也。于是步骑云集，众至数万，骧等共推农为使持节、都督河北诸军事、骠骑大将军，监统诸将，随才部署，上下肃然。农以燕王垂未至，不敢封赏将士。赵秋曰：“军无赏，士不往。今之来者，皆欲建一时之功，规万世之利，宜承制封拜，以广中兴之基。”农从之，于是赴者相继，垂闻而善之。农西招库傉官伟于上党，东引乞特归于东阿，北召光烈将军平睿及睿兄汝阳太守幼于燕国，伟等皆应之。又遣兰汗等攻顿丘，克之。农号令整肃，军无私掠，士女喜悦。

长乐公丕使石越将步骑万馀讨之。农曰：“越有智勇之名，今不南拒大军而来此，是畏王而凌我也，必不设备，可以计取之。”众请治列人城，农曰：“善用兵者，结士以心，不以异物。今起义兵，唯敌是求，当以山河为城池，何列人之足治也。”辛卯，越至列人西，农使赵秋及参军綦毋滕击越前锋，破之。参军太原赵谦言于农曰：“越甲仗虽精，人心危骇，易破也，宜急击之。”农曰：“彼甲在外，我甲在心。昼战，则士卒见其外貌而惮之，不如待暮击之，可以必克。”令军士严备以待，毋得妄动。越立栅自固，农笑谓诸将曰：“越兵精士众，不乘其初至之锐以击我，方更立栅，吾知其无能为也。”向暮，农鼓噪出陈于城西。牙门刘木请先攻越栅，农笑曰：“凡人见美食，谁不欲之，何得独请。然汝猛锐可嘉，当以先锋惠汝。”木乃帅壮士四百腾栅而入，秦兵披靡，农督大众随之，大败秦兵，斩越，送首于垂。越与毛当，皆秦之骁将也，故秦王坚使助二子镇守。既而相继败没，人情骚动，所在盗贼群起。

庚戌，燕王垂至邺，改秦建元二十年为燕元年，服色朝仪皆如旧章。以前岷山公库傉官伟为左长史，前尚书段崇为右长史，荥阳郑豁等为从事中郎。慕容农引兵会垂于邺，垂因其所称之官而授之。立世子宝为太子，封从弟拔等十七人及甥宇文翰、舅子兰审皆为王，其馀宗族及功臣封公者三十七人，侯、伯子、男者八十九人。可足浑谭集兵得二万馀人，攻野王，拔之，引兵会攻邺。平幼及弟睿、规亦帅众数万会垂于邺。

长乐公丕使姜让诮让燕王垂，且说之曰：“过而能改，今犹未晚也。”垂曰：“孤受主上不世之恩，故欲安全长乐公，使尽众赴京师，然后修复国家之业，与秦永为邻好。何故暗于机运，不以邺城见归。若迷而不复，当穷极兵势，恐单马求生亦不可得也。”让厉色责之曰：“将军不容于家国，投命圣朝，燕之尺土，将军岂有分乎。主上与将军风殊类别，一见倾心，亲如宗戚，宠逾勋旧，自古君臣际遇有如是之厚者乎。一旦因王师小败，遽有异图。长乐公，主上元子，受分陕之任，宁可束手输将军以百城之地乎。将军欲裂冠毁冕，自可极其兵势，奚更云云。但惜将军以七十之年，悬首白旗，高世之忠，更为逆鬼耳。”垂默然。左右请杀之，垂曰：“彼各为其主耳，何罪。”礼而归之，遗丕书及上秦王坚表，陈述利害，请送丕归长安。坚及丕怒，复书切责之。

壬子，燕王垂攻邺，拔其外郭，长乐公丕退守中城。关东六州郡县多送任请降于燕。癸丑，垂以陈留王绍行冀州刺史，屯广阿。桓冲闻谢玄等有功，自以失言，惭恨成疾而卒。

二月，燕王垂引丁零、乌桓之众二十馀万，为飞梯、地道以攻邺，不拔，乃筑长围守之，分处老弱于肥乡，筑新兴城以置辎重。燕范阳王德击秦枋头，取之，置戍而还。东胡王晏据馆陶，为邺中声援，鲜卑、乌桓及郡县民据坞壁不从燕者尚众。燕王垂遣太原王楷与镇南将军陈留王绍讨之。楷谓绍曰：“鲜卑、乌桓及冀州之民本皆燕臣，今大业始尔，人心未洽，所以小异。唯宜绥之以德，不可震之以威。吾当止一处，为军声之本，汝巡抚民夷，示以大义，彼必当听从。”楷乃屯于辟阳。绍帅骑数百往说王晏，为陈祸福，晏随绍诣楷降。于是鲜卑、乌桓及坞民降者数十万口。楷留其老弱，置守宰以抚之，发其丁壮十馀万，与王晏诣邺。垂大悦曰：“汝兄弟才兼文武，足以继先王矣。”

三月，秦北地长史慕容泓闻燕王垂攻邺，亡奔关东，收集鲜卑，众至数千，还屯华阴，败秦将军强永，其众遂盛，自称都督陕西诸军事、大将军、雍州牧、济北王。推垂为丞相、都督陕东诸军事、领大司马、冀州牧、吴王。

秦王坚谓权翼曰：“不用卿言，使鲜卑至此。关东之地，吾不复与之争，将若泓何？”乃以广平公熙为雍州刺史，镇蒲阪。征雍州牧巨鹿公睿为都督中外诸军事、卫大将军、录尚书事，配兵五万，以左将军窦冲为长史，龙骧将军姚苌为司马，以讨泓。

平阳太守慕容冲亦起兵于平阳，有众二万，进攻蒲阪。坚使窦冲讨之。库傉官伟归营部数万至邺，燕王垂封伟为安定王。

秦冀州刺史阜城侯定守信都，高城男绍在其国，高邑侯亮、重合侯谟守常山，固安侯鉴守中山。燕王垂遣前将军乐浪王温督诸军攻信都，不克。夏四月丙辰，遣抚军大将军麟益兵助之。定、鉴，秦王坚之从叔。绍、谟从弟。亮，从子也。温，燕王之弟子也。

慕容泓闻秦兵且至，惧，帅众将奔关东。秦巨鹿愍公睿粗猛轻敌，欲驰兵邀之。姚苌谏曰：“鲜卑皆有思归之志，故起而为乱，宜驱令出关，不可遏也。夫执鼷鼠之尾，犹能反噬于人，彼自知困穷，致死于我，万一失利，悔将何及。可鸣鼓随之，彼将奔败不暇矣。”睿勿从。战于华泽，睿兵败，为泓所杀。苌遣龙骧长史赵都、参军姜协诣秦王坚谢罪，坚怒杀之。苌惧，奔渭北马牧，于是天水尹纬、尹详、南安庞演等纠扇羌豪，帅其户口归苌者五万馀家，推苌为盟主。苌自称大将军、大单于、万年秦王，大赦，改元白雀。以尹详、庞演为左、右长史，南安姚晃及尹纬为左、右司马，天水狄伯支等为从事中郎，姜训等为椽属，王据等为参军，王钦卢、姚方成等为将帅。

秦窦冲击慕容冲于河东，大破之，冲帅鲜卑骑八千奔慕容泓。泓众至十馀万，遣使谓秦王坚曰：“吴王已定关东，可速资备大驾，奉送家兄皇帝，泓当帅关中燕人翼卫乘舆，还返邺都，与秦以虎牢为界，永为邻好。”坚大怒，召慕容𬀩责之曰：“今泓书如此，卿欲去者，朕当相资。卿之宗族，可谓人面兽心，不可以国士期也。”𬀩叩头流血，涕泣陈谢。坚久之曰：“此自三竖所为，非卿之过。”复其位，待之如初。命𬀩以书招谕泓、冲及垂。𬀩密遣使谓泓曰：“吾笼中之人，必无还理，且燕室之罪人也，不足复顾。汝勉建大业，以吴王为相国，中山王为太宰、领大司马，汝可为大将军、领司徒，承制封拜，听吾死问，汝便即尊位。”泓于是进向长安，改元燕兴。

燕王垂以邺城犹固，会寮佐议之。右司马封衡请引漳水灌之，从之。垂行围，因饮于华林园，秦人密出兵掩之，矢下如雨，垂几不得出，冠军大将军隆将骑冲之，垂仅而得免。

五月，秦苻定、苻绍皆降于燕。燕慕容麟领兵西攻常山。后秦王苌进屯北地，秦华阴、北地、新平、安定羌胡降之者十馀万。

六月，秦王坚自帅步骑二万以击后秦军于赵氏坞，使护军将军杨璧等分道攻之。后秦兵屡败，斩后秦王苌之弟镇军将军尹买。后秦军中无井，秦人塞安公谷，堰同官水以困之。后秦人恐惧，有渴死者。会天大雨，后秦营中水三尺，绕营百步之外，寸馀而已，后秦军复振。秦王坚叹曰：“天亦佑贼乎？”

慕容泓谋臣高盖等以泓德望不如慕容冲，且持法苛峻，乃杀泓立冲为皇大弟，承制行事，置百官，以高盖为尚书令。后秦王苌遣其子嵩为质于冲以请和。

后秦王苌帅众七万击秦。秦王坚遣杨璧等拒之，为苌所败，获杨璧及右将军徐成、镇军将军毛盛等将吏数十人，苌皆礼而遣之。

燕慕容麟拔常山，秦苻亮、苻谟皆降。麟进围中山，秋七月，克之，执苻鉴。麟威声大振，留屯中山。

秦幽州刺史王永、平州刺史苻冲帅二州之众以击燕。燕王垂遣宁朔将军规亲击永，永遣昌黎太守宋敞逆战于范阳，敞兵败，规进据蓟南。秦平原公晖帅洛阳、陕城之众七万归于长安。

秦王坚闻慕容冲去长安城近，乃引兵归，遣抚军大将军高阳公方戍骊山，拜平原公晖为都督中外诸军事，配兵五万以拒冲。冲与晖战于郑西，大破之。坚又遣前将军姜宇与少子河间公琳帅众三万拒冲于灞上，琳、宇皆败死。冲遂据阿房城。

燕翟斌与秦长乐公丕通谋，垂杀斌，翟真奔邯郸。事见《丁零叛燕》。

八月，邺中刍粮俱尽，削松木以饲马。燕王垂谓诸将曰：“苻丕穷寇，必无降理。不如退屯新城，开丕西归之路，以谢秦王畴昔之恩，且为讨翟真之计。”丙寅夜，垂解围趋新城，遣慕容农徇清河、平原，征督租赋。农明立约束，均适有无，军令严整，无所侵暴，由是谷帛属路，军资丰给。

秦王永求救于振威将军刘库仁，库仁遣其妻兄公孙希帅骑三千救之，大破平规于蓟南，乘胜长驱，进据唐城，与慕容麟相持。九月，慕容冲进逼长安，秦王坚登城观之，叹曰：“此虏何从出哉。”大呼责冲曰：“奴何苦来送死。”冲曰：“奴厌奴苦，欲取汝为代耳。”冲少有宠于坚，坚遣使以锦袍称诏遗之。冲遣詹事称皇太弟令答之曰：“孤今心在天下，岂顾一袍小惠。苟能知命，君臣束手，早送皇帝，自当宽贷苻氏以酬曩好。”坚大怒曰：“吾不用王景略、阳平公之言，使白虏敢至于此。”

冬十月，秦长乐公丕遣宦者冗从仆射清河光祚将兵数百赴中山，与燕叛将翟真相结。又遣阳平太守邵兴将数千骑招集冀州故郡县，与光祚期会襄国。是时燕军疲弊，秦势复振，冀州郡县皆观望成败。赵郡人赵栗等起兵柏乡以应兴。燕王垂遣冠军大将军隆、龙骧将军张崇将兵邀击兴，命骠骑大将军农自清河引兵会之。隆与兴战于襄国，大破之，兴走至广阿，遇农，执之。光祚闻之，循西山走归邺。隆遂击赵栗等，皆破之，冀州郡县复从燕。

刘库仁闻公孙希已破平规，欲大举兵以救长乐公丕，发雁门、上谷、代郡兵屯繁畤。太子太保慕舆句之子文、零陵公慕舆虔之子常时在库仁所，知三郡兵不乐远征，因作乱，夜攻库仁，杀之，窃其骏马奔燕。公孙希之众闻乱自溃。

秦长乐公丕遣光祚及参军封孚召骠骑将军张蚝、并州刺史王腾于晋阳以自救，蚝、腾以众少不能赴。丕进退路穷，谋于僚佐。司马杨膺请自归于晋，丕未许。会谢玄遣龙骧将军刘牢之等据碻磝，济阳太守郭满据滑台，将军颜肱、刘袭军于河北，丕遣将军桑据屯黎阳以拒之。刘袭夜袭据，走之，遂克黎阳。丕惧，乃遣从弟就与参军焦逵请救于玄，致书称“欲假途求粮，西赴国难，须援军既接，以邺与之。若西路不通，长安陷没，请帅所领保守邺城”。逵与参军姜让密谓杨膺曰：“今丧败如此，长安阻绝，存亡不可知。屈节竭诚以求粮援，犹惧不获，而公豪气不除，方设两端，事必无成。宜正书为表，许以王师之至，当致身南归。如其不从，可逼缚与之。”膺自以力能制丕，乃改书而遣之。

后秦王苌闻慕容冲攻长安，会群僚议进止，皆曰：“大王宜先取长安，建立根本，然后经营四方。”苌曰：“不然。燕人因其众有思归之心以起兵，若得其志，必不久留关中，吾当移屯岭北，广收资实，以待秦亡燕去，然后拱手取之耳。”乃留其长子兴守北地，使宁北将军姚穆守同官川，自将其众攻新平。

初，新平人杀其郡将，秦王坚缺其城角以耻之，新平民望深以为病，欲立忠义以雪之。及后秦王苌至新平，新平太守南安苟辅欲降之，郡人辽西太守冯杰、莲勺令冯羽、尚书郎赵义、汶山太守冯苗谏曰：“昔田单以一城存齐。今秦之州镇犹连城过百，奈何遽为叛臣乎？”辅喜曰：“此吾志也，但恐久而无救，郡人横被无辜。诸君能尔，吾岂顾生哉。”于是凭城固守。后秦为土山地道，辅亦于内为之，或战地下，或战山上，后秦之众死者万馀人。辅诈降以诱苌，苌将入城，觉之而返。辅伏兵邀击，几获之，又杀万馀人。

鲜卑在长安城中者犹千馀人，慕容绍之兄肃与慕容𬀩阴谋结鲜卑为乱。十二月，𬀩白坚以其子新昏，请坚幸其家，置酒，欲伏兵杀之。坚许之，会天大雨，不果往。事觉，坚召𬀩及肃，肃曰：“事必泄矣，入则俱死。今城内已严，不如杀使者驰出，既得出门，大众便集。”𬀩不从，遂俱入。坚曰：“我相待何如，而起此意。”𬀩饰辞以对。肃曰：“家国事重，何论意气。”坚先杀肃，乃杀𬀩及其宗族，城内鲜卑无少长、男女皆杀之。燕王垂幼子柔养于宦者宋牙家，为牙子，故得不坐，与太子宝之子盛乘间得出，奔慕容冲。

燕王垂以秦长乐公丕犹据邺不去，乃更引兵围邺，开其西走之路。焦逵见谢玄，玄欲征丕任子然后出兵。逵固陈丕款诚，并述杨膺之意，玄乃遣刘牢之、滕恬之等帅众二万救邺。丕告饥，玄水陆运米二千斛以馈之。

十年春正月，秦王坚朝飨群臣。时长安饥，人相食，诸将归，吐肉以饲妻子。

慕容冲即皇帝位于阿房，改元更始。冲有自得之志，赏罚任情。慕容盛年十三，谓慕容柔曰：“夫十人之长，亦须才过九人，然后得安。今中山王才不逮人，功未有成，而骄汰已甚，殆难济乎？”

后秦王苌留诸将攻新平，自引兵击安定，擒秦安西将军勃海公珍，岭北诸城悉降之。

甲寅，秦王坚与西燕主冲战于仇班渠，大破之。乙卯，战于雀桑，又破之。甲子，战于白渠，秦兵大败，西燕兵围秦王坚，殿中将军邓迈等力战却之，坚乃得免。壬申，冲遣尚书令高盖夜袭长安，入其南城，左将军窦冲、前禁将军李辩等击破之，斩首八百级，分其尸而食之。乙亥，高盖引兵攻渭北诸垒，太子宏与战于成贰壁，大破之，斩首三万。二月癸未，秦王坚与西燕王冲战于城西，大破之，追奔至阿城，诸将请乘胜入城，坚恐为冲所掩，引兵还。

刘牢之至枋头，杨膺、姜让谋泄，长乐公丕收杀之，牢之闻之，盘桓不进。

秦平原悼公晖数为西燕王冲所败，秦王坚让之曰：“汝，吾之才子也，拥大众与白虏小儿战而屡败，何用生为。”三月，晖愤恚自杀。

西燕王冲攻秦高阳愍公方于骊山，杀之，执秦尚书韦锺，以其子谦为冯翊太守，使招集三辅之民。冯翊垒主邵安民等责谦曰：“君雍州望族，今乃从贼，与之为不忠不义，何面目以行于世乎？”谦以告锺，锺自杀，谦来奔。

秦左将军苟池、右将军俱石子与西燕王冲战于骊山，兵败。西燕将军慕容永斩苟池，俱石子奔邺。永，廆弟运之孙。石子，难之弟也。秦王坚遣领军将军杨定击冲，大破之，虏鲜卑万馀人而还，悉坑之。

三月，燕王垂围邺，久不下，将北诣冀州，乃命抚军大将军麟屯信都，乐浪王温屯中山，召骠骑大将军农还邺。于是远近闻之，以燕为不振，颇怀去就。农至高邑，遣从事中郎眭邃近出，违期不还。长史李攀言于农曰：“邃目下参佐，敢欺罔不还，请回军讨之。”农不应，敕备假版，以邃为高阳太守，参佐家在赵北者，悉假署遣归。凡举补太守三人，长史二十馀人，退谓攀曰：“君所见殊误，当今岂可自相鱼肉。俟吾北还，邃等自当迎于道左，君但观之。”

乐浪王温在中山，兵力甚弱，丁零四布，分据诸城。温谓诸将曰：“以吾之众，攻则不足，守则有馀，骠骑、抚军，首尾连兵，会须灭贼，但应聚粮厉兵以俟时耳。”于是抚旧招新，劝课农桑，民归附者相继，郡县壁垒争送军粮，仓库充溢。翟真夜入中山，温击破之，自是不敢复至。温乃遣兵一万运粮以饷垂，且营中山宫室。

刘牢之攻燕黎阳太守刘抚子孙就栅，燕王垂留慕容农守邺围，自引兵救之。秦长乐公丕闻之，出兵乘虚夜袭燕营，农击败之。刘牢之与垂战，不胜，退屯黎阳，垂复还邺。

夏四月，刘牢之进兵至邺，燕王垂逆战而败，遂撤围，退屯新城。乙卯，自新城北遁。牢之不告秦长乐公丕，即引兵追之。丕闻之，发兵继进。庚申，牢之追及垂于董唐渊。垂曰：“秦、晋瓦合，相待为强，一胜则俱豪，一失则俱溃，非同心也。今两军相继，势既未合，宜急击之。”牢之军疾趋二百里，至五桥泽，争燕辎重，垂邀击，大破之，斩首数千级。牢之单马走，会秦救至，得免。

邺中饥甚，秦长乐公丕帅众就晋谷于枋头。刘牢之入屯邺城，收集亡散，兵复少振。坐军败，征还。

燕、秦相持经年，幽、冀大饥，人相食，邑落萧条。燕之军士多饿死，燕王垂禁民养蚕，以桑椹为军粮。

垂将北趣申山，以骠骑大将军农为前驱，前所假授吏眭邃等皆来迎候，上下如初，李攀乃服农之智略。

新平粮竭矢尽，外救不至，后秦王苌使人谓苟辅曰：“吾方以义取天下，岂仇忠臣邪。卿但帅城中之人还长安，吾正欲得此城耳。”辅以为然，帅民五千口出城，苌围而坑之，男女无遗。独冯杰子终得脱，奔长安。秦王坚追赠辅等官爵，皆谥曰节愍侯，以终为新平太守。

五月，西燕主冲攻长安，秦王坚身自督战，飞矢满体，流血淋漓。冲纵兵暴掠，关中士民流散，道路断绝，千里无烟。有堡壁三十馀，推平远将军赵敖为主，相与结盟，冒难遣兵粮助坚，多为西燕兵所杀。坚谓之曰：“闻来者率不善达，此诚忠臣之义。然今寇难殷繁，非一人之力所能济也，徒相随入虎口，何益。汝曹宜为国自爱，畜粮厉兵，以俟天时，庶几善不终否，有时而泰也。”

三辅之民为冲所略者，遣人密告坚，请遣兵攻冲，欲纵火为内应。坚曰：“甚哀诸卿忠诚。然吾猛士如虎豹，利兵如霜雪，困于乌合之虏，岂非天乎。恐徒使诸卿坐自夷灭，吾不忍也。”其人固请不已，乃遣七百骑赴之。冲营纵火者，反为风火所烧，其得免者什一二，坚祭而哭之。

卫将军杨定与冲战于城西，为冲所擒。定，秦之骁将也。坚大惧，以识书云：“帝出五将久长得”，乃留太子宏守长安，谓之曰：“天其或者欲导予出外。汝善守城，勿与贼争利，吾当出陇收兵、运粮以给汝。”遂帅骑数百与张夫人及中山公诜、二女宝、锦出奔五将山，宣告州郡，期以孟冬救长安。

六月，秦太子宏不能守长安，将数千骑与母、妻、宗室西奔下辩。百官逃散，司隶校尉权翼等数百人奔后秦。西燕主冲入据长安，纵兵大掠，死者不可胜计。

秋七月，秦王坚至五将山，后秦王苌遣骁骑将军吴忠帅骑围之。秦兵皆散走，独侍御十数人在侧，坚神色自若，坐而待之，召宰人进食。俄而忠至，执之，送诣新平，幽于别室。

太子宏至下辩，南秦州刺史杨璧拒之。璧妻，坚之女顺阳公主也，弃其夫从宏。宏奔武都，投氐豪强熙，假道来奔，诏处之江州。长乐公丕帅众自枋头将归邺城，龙骧将军檀玄击之，玄兵败，丕复入邺城。

八月，后秦王苌使求传国玺于秦王坚曰：“苌次应历数，可以为惠。”坚瞋目叱之曰：“小羌，敢逼天子。五胡次序，无汝羌名。玺已送晋，不可得也。”苌复遣右司马尹纬说坚，求为禅代。坚曰：“禅代圣贤之事，姚苌叛贼，何得为之。”坚与纬语，问纬“在朕朝何官。”纬曰：“尚书令史。”坚叹曰：“卿王景略之俦，宰相才也，而朕不知卿，宜其亡也。”坚自以平生遇苌有恩，尤忿之，数骂苌求死，谓张夫人曰：“岂可令羌奴辱吾儿。”乃先杀宝、锦。辛丑，苌遣人缢坚于新平佛寺，张夫人、中山公诜皆自杀。后秦将士皆为之哀恸。苌欲隐其名，谥曰壮烈天王。

臣光曰：论者皆以为秦王坚之亡，由不杀慕容垂、姚苌故也，臣独以为不然。许劭谓魏武帝治世之能臣，乱世之奸雄。使坚治国无失其道，则垂、苌皆秦之能臣也，乌能为乱哉。坚之所以亡，由骤胜而骄故也。魏文侯问李克，吴之所以亡，对曰：“数战数胜。”文侯曰：“数战数胜，国之福也，何故亡。”对曰：“数战则民疲，数胜则主骄，以骄主御疲民，未有不亡者也。”秦王坚似之矣。

长乐公丕在邺，将西赴长安，幽州刺史王永在壶关，遣使招丕，丕乃帅邺中男女六万馀口西如潞川，骠骑将军张蚝，、并州刺史王腾迎之入晋阳。王永留平州刺史苻冲守壶关，自帅骑一万会丕于晋阳。丕始知长安不守，坚已死，乃发丧，即皇帝位。追谥坚曰宣昭皇帝，庙号世祖。大赦，改元太安。

燕王垂以鲁王和为南中郎将，镇邺。

九月，秦王丕以张蚝为侍中、司空，王永为侍中、都督中外诸军事、车骑大将军、尚书令，王腾为中军大将军、司隶校尉，苻冲为尚书左仆射，封西平王。又以左长史杨辅为右仆射，右长史王亮为护军将军。立妃杨氏为皇后，子宁为皇太子，寿为长乐王，锵为平原王，懿为渤海王，昶为济北王。

秦尚书令魏昌公纂自关中奔晋阳，秦王丕拜纂太尉，封东海王。

冬十月，西燕王冲遣尚书令高盖帅众五万伐后秦，战于新平南，盖大败，降于后秦。苻定、苻绍、苻谟、苻亮闻秦主丕即位，皆自河北遣使谢罪。中山太守王兖，本新平氐也，固守博陵，为秦拒燕。十一月，丕以兖为平州刺史，定为冀州牧，绍为冀州都督，谟为幽州牧，亮为幽平二州都督，并进爵郡公。左将军窦冲据兹川，有众数万，与秦州刺史王统、河州刺史毛兴、益州刺史王广、南秦州刺史杨璧、卫将军杨定皆自陇右遣使邀丕，共击后秦。丕以定为雍州牧，冲为梁州牧，加统镇西大将军，兴车骑大将军，璧征南大将军，并开府仪同三司，加广安西将军，皆进位州牧。

慕容麟攻王兖于博陵，城中粮竭矢尽，功曹张猗逾城出，聚众以应麟。兖临城数之曰：“卿是秦民，吾是卿君，卿起兵应贼，自号义兵，何名实之相违也。古今来忠臣必于孝子之门，卿母在城，弃而不顾，吾何有焉。今人取卿一切之功则可矣，宁能忘卿不忠不孝之事乎。不意中州礼义之邦，乃有如卿者也。”十二月，麟拔博陵，执兖及苻鉴，杀之。昌黎太守宋敞帅乌桓、索头之众救兖，不及而还。秦主丕以敞为平州刺史。

十二月，燕王垂北如中山，谓诸将曰：“乐浪王招流散，实仓廪，外给军粮，内营宫室，虽萧何何加之。”丙申，垂始定都中山。

秦苻定据信都以拒燕，燕王垂以从弟北地王精为冀州刺史，将兵攻之。

十一年春正月，燕王垂即皇帝位。后秦王苌如安定。秦益州牧王广自陇右引兵攻河州牧毛兴于枹罕，兴遣建节将军卫平帅其宗人一千七百夜袭广，大破之。二月，秦州牧王统遣兵助广攻兴，兴婴城自守。

燕大赦，改元建兴，置公卿尚书百官，缮宗庙、社稷。

西燕主冲乐在长安，且畏燕主垂之强，不敢东归，课农筑室，为久安之计。鲜卑咸怨之，左将军韩延因众心不悦，攻冲杀之，立冲将段随为燕王，改元昌平。

三月，西燕左仆射慕容恒、尚书慕容永袭段随杀之，立宜都王子𫖮为燕王，改元建明，帅鲜卑男女四十馀万口去长安而东。恒弟护军将军韬诱𫖮杀之于临晋，恒怒，舍韬去。永与武卫将军刁云帅众攻韬，韬败，奔恒营。恒立西燕王冲之子瑶为帝，改元建平，谥冲曰威皇帝。众皆去瑶奔永，永执瑶，杀之，立慕容泓子忠为帝，改元建武。忠以永为太尉，守尚书令，封河东公。永持法宽平，鲜卑安之。至闻喜，闻燕王垂已称尊号，不敢进，筑燕熙城而居之。

鲜卑既东，长安空虚，前荥阳太守高陵赵谷等招杏城卢水胡郝奴帅户四千入于长安，渭北皆应之，以谷为丞相。扶风王𬴊有众数千，保据马嵬，奴遣弟多攻之。夏四月，后秦王苌自安定伐之，𬴊奔汉中。苌执多而进，奴惧，请降，拜镇北将军、六谷大都督。

毛兴袭击王广，败之，广奔秦州，陇西鲜卑匹兰执广送于后秦。兴复欲攻王统于上邽，枹罕诸氐皆厌苦兵事，乃共杀兴，推卫平为河内刺史，遣使请命于秦。

秦大赦，以卫平为抚军将军、河州刺史，使者没于后秦，不能达。

后秦王苌即皇帝位于长安，大赦，改元建初，国号大秦。追尊其父弋仲为景元皇帝。立妻蛇氏为皇后，子兴为太子。置百官。苌与群臣宴，酒酣，言曰：“诸卿皆与朕北面秦朝，今忽为君臣，得无耻乎？”赵迁曰：“天不耻以陛下为子，臣等何耻为臣。”苌大笑。

六月，西燕刁云等杀西燕主忠，推慕容永为使持节、大都督中外诸军事、大将军、大单于、雍秦梁凉四州牧、录尚书事、河东王，称藩于燕。

燕主垂遣太原王楷、赵王麟、陈留王绍、章武王宙攻秦苻定、苻绍、苻谟、苻亮等。楷先以书与之，为陈祸福，定等皆降。垂封定等为侯，曰：“以酬秦主之德。”

秦主丕以都督中外诸军事、司徒、录尚书事王永为左丞相，太尉东海王纂为大司马，司空张蚝为太尉，尚书令咸阳徐义为司空，司隶校尉王腾为骠骑大将军、仪同三司。永传檄四方公侯、牧守、垒主、民豪，共讨姚苌、慕容垂，令各帅所统，以孟冬上旬会大驾于临晋。于是天水姜延、冯翊寇明、河东王昭、新平张晏、京兆杜敏、扶风马朗、建忠将军高平牧官都尉扶风王敏等，咸承檄起兵，各有众数万，遣使诣秦，丕皆就拜将军、郡守，封列侯。冠军将军邓景拥众五千据彭池，与窦冲为首尾，以击后秦。丕以景为京兆尹。景，羌之子也。

后秦主苌徙安定五千馀户于长安。

秋七月，秦平凉太守金熙、安定都尉没奕干与后秦左将军姚方城战于孙兵谷，方成兵败。后秦王苌以其弟征虏将军绪为司隶校尉，镇长安，自将至安定击熙等，大破之。金熙本东胡之种，没奕干鲜卑多兰部帅也。

枹罕诸氐以卫平衰老，难以成功，议废之，而惮其宗强，累目不决。氐啖青谓诸将曰：“大事宜时定，不然变生。诸君但请卫公为会，观我所为。”会七夕大宴，青抽剑而前曰：“今天下大乱，吾曹休戚同之，非贤主不可以济大事。卫公老，宜返初服，以避贤路。狄道长苻登，虽王室疏属，志略雄明，请共立之，以赴大驾。诸君有不同者，即下异议。”乃奋剑攘袂，将斩异已者。众皆从之，莫敢仰视。于是推登为使持节、都督陇右诸军事、大将军、雍河二州牧、略阳公，帅众五万，东下陇，攻南安，拔之，驰使请命于秦。登，秦主丕之族子也。

八月，秦主丕以苻登为征西大将军、开府仪同三司、南安王，持节、州牧、都督，皆因其所称而授之。又以徐义为右丞相。留王腾守晋阳，右仆射杨辅戍壶关，帅众四万进屯平阳。

初，后秦王苌之弟硕德统所部羌居陇上，闻苌起兵，自称征西将军，聚众于冀城以应之。以兄孙详为安远将军，据陇城。从孙训为安西将军，据南安之赤亭，与秦秦州刺史王统相持。苌自安定引兵会硕德攻统，天水屠各、略阳羌胡应之者二万馀户。秦略阳太守王皮降之。

九月，王统以秦州降于后秦，后秦主苌以姚硕德为使持节、都督陇右诸军事、秦州刺史，镇上邽。

冬十月，西燕慕容永遣使诣秦主丕求假道东归，丕弗许，与永战于襄陵，秦兵大败，左丞相王永、卫大将军俱石子皆死。初，东海王纂自长安来，麾下壮士三千馀人，丕忌之，既败，惧为纂所杀，帅骑数千南奔东垣，谋袭洛阳。杨威将军冯该自陕邀击之，杀丕，执其太子宁、长乐王寿送建康，诏赦不诛，以付苻宏。纂与其弟尚书永平侯师奴帅秦众数万走据杏城，其馀王公百官皆没于永。永遂进据长子，即皇帝位，改元中兴。将以秦后杨氏为上夫人，杨氏引剑刺永，为永所杀。

后秦主苌还安定。

秦南安王登既克南安，夷夏归之者三万馀户，遂进攻姚硕德于秦州，后秦主苌自往救之。登与苌战于胡奴阜，大破之，斩首二万馀级。将军啖青射苌，中之。苌创重，走保上邽，姚硕德代之统众。

十一月，秦尚书寇遗奉勃海王懿、济北王昶自杏城奔南安，南安王登发丧行服，谥秦主丕曰哀平皇帝。登议立懿为主，众曰：“勃海王虽先帝之子，然年在幼冲，未堪多难。今三虏窥觎，宜立长君，非大王不可。”登乃为坛于陇东，即皇帝位，大赦，改元太初，置百官。

慕容柔、慕容盛及盛弟会皆在长子，盛谓柔、会曰：“主上已中兴幽、冀，东西未一，吾属居嫌疑之地，为智为愚，皆将不免。不若以时东归，无为坐待鱼肉也。”遂相与亡归燕。后岁馀，西燕主永悉诛燕主隽及燕主垂之子孙，男女无遗。

十二月，秦主登立世祖神主于军中，载以辎軿，建黄旗青盖，以虎贲三百人卫之，凡所欲为，必启主而后行。引兵五万，东击后秦。将士皆刻鉾、铠为“死”、“休。”字。每战以剑槊为方圆大阵，知有厚薄，从中分配，故人自为战，所向无前。

初，长安之将败也，中垒将军徐嵩、屯骑校尉胡空各聚众五千，结垒自固。既而受后秦官爵。后秦王苌以王礼葬秦主坚于二垒之间。及登至，嵩、空以众降之。登拜嵩雍州刺史，空京兆尹，改葬坚以天子之礼。

十二年春正月，秦主登立妃毛氏为皇后，勃海王懿为太弟。后，兴之女也。遣使拜东海王纂为使持节、都督中外诸军事、太师、领大司马，封鲁王。纂弟师奴为抚军大将军、并州牧，封朔方公。纂怒，谓使者曰：“勃海王先帝之子也，南安王何以不立而自立乎？”长史王旅谏曰：“南安已立，理无中改。今寇虏未灭，不可宗室之中自为仇敌也。”纂乃受命。于是卢水胡彭沛谷、屠各董成、张龙世、新平羌雷恶地等皆附于纂，有众十馀万。

后秦王苌徙秦州豪杰三万户于安定。

三月，秦主登以窦冲为南秦州牧，杨定为益州牧，杨璧为司空、梁州牧。

夏四月，后秦征西将军姚硕德为杨定所逼，退守泾阳。定与秦鲁王纂共攻之，战于泾阳，硕德大败。后秦主苌自阴密救之，纂退屯敷陆。

燕王垂自碻磝还中山，慕容柔、慕容盛、慕容会来自长子。庚辰，垂为之大赦。垂问盛“长子人情何如，为可取乎？”盛曰：“西军扰扰，人有东归之志，陛下唯当修仁政以俟之耳。若大军一临，必投戈而来，若孝子之归慈父也。”垂悦。癸未，封柔为阳平王，盛为长乐公，会为清河公。

秋七月，秦主登军于瓦亭。后秦主苌攻彭沛谷堡，拔之，谷奔杏城。苌还阴密，以太子兴镇长安。

八月，秦冯翊太守兰椟帅众二万自频阳入和宁，与鲁王纂谋攻长安。纂弟师奴劝纂称尊号，纂不从。师奴杀纂而代之，椟遂与师奴绝。西燕主永攻椟，椟遣使请救于秦。后秦主苌欲自救之，尚书令姚旻、左仆射尹纬曰：“苻登近在瓦亭，将乘虚袭吾后。”苌曰：“苻登众盛，非旦夕可制。登迟重少决，必不能轻军深入。比两月间，吾必破贼而返，登虽至，无能为也。”九月，苌军于泥源。师奴逆战，大败，亡奔鲜卑。后秦尽收其众，屠各董成等皆降。

秦主登进据胡空堡，戎夏归者十馀万。

后秦主苌进击西燕主永于河西，永走。兰椟复列兵拒守，苌攻之。十二月，擒椟，遂如杏城。

后秦姚方成攻秦雍州刺史徐嵩垒，拔之，执嵩而数之。嵩骂曰：“汝姚苌罪当万死，苻黄眉欲斩之，先帝止之。授任内外，荣宠极矣。曾不如犬马识所养之恩，亲为大逆。汝羌辈，岂可以人理期也。何不速杀我，早见先帝，取姚苌于地下治之。”方成怒，三斩嵩，悉坑其士卒，以妻子赏军。后秦主苌掘秦主坚尸，鞭挞无数，剥衣裸形荐之以棘，坎土而埋之。

十三年春二月，秦主登军朝那，后秦主苌军武都。秋七月，秦、后秦自春相持，屡战，互有胜负，至是各解归。关西豪杰以后秦久无成功，多去而附秦。

八月，秦主登立子崇为皇太子。

冬十月，后秦主苌还安定。秦主登就食新平，帅众万馀围苌营，四面大哭，苌命营中哭以应之，登乃退。

十四年春正月，后秦主苌以秦战屡胜，谓得秦王坚之神助，亦于军中立坚像而祷之，曰：“臣兄襄敕臣复仇，新平之祸，臣行襄之命，非臣罪也。苻登陛下疏属，犹欲复仇，况臣敢忘其兄乎。且陛下命臣以龙骧建业，臣敢违之。今为陛下立像，陛下勿追计臣过也。”秦王登升楼遥谓苌曰：“为臣弑君，而立像求福，庸有益乎？”因大呼曰：“弑君贼姚苌，何不自出。吾与汝决之。”苌不应。久之，以战未有利，军中每夜数惊，乃斩像首以送秦。

夏五月，后秦主苌与秦主登战，数败，乃遣中军将军姚崇袭大界，登邀击之于安丘，又败之。

秋七月，秦主登攻后秦右将军吴忠等于平凉，克之。八月，登据苟头原以逼安定。诸将劝后秦主苌决战，苌曰：“与穷寇竞胜，兵家之忌也，吾将以计取之。”乃留尚书令姚旻守安定，夜帅骑三万袭秦辎重于大界，克之，杀毛后及南安王弁、北海王尚，擒名将数十人，驱掠男女五万馀口而还。毛氏美而勇，善骑射，后秦兵入其营，毛氏犹弯弓跨马，帅壮士数百力战，杀七百馀人，众寡不敌，为后秦所执。苌将纳之，毛氏骂且哭曰：“姚苌，汝先已杀天子，今又欲辱皇后，皇天后土宁汝容乎？”苌杀之。诸将欲因秦军骇乱击之，苌曰：“登众虽乱，怒气犹盛，未可轻也。”遂止。登收馀众屯胡空堡。苌使姚硕德镇安定，徙安定千馀家于阴密，遣其弟征南将军靖镇之。

秦主登之东也，后秦主苌使姚硕德置秦州守宰，以从弟常戍陇城，邢奴戍冀城，姚详戍略阳。杨定攻陇、冀，克之，斩常，执邢奴。详弃略阳，奔阴密。定自称秦州牧、陇西王，秦因其所称而授之。

冬十月，秦主登以窦冲为大司马、都督陇东诸军事、雍州牧，杨定为左丞相、都督中外诸军事、秦梁二州牧，杨璧为都督陇右诸军事、南秦益二州牧，约与共攻后秦。又约监河西诸军事并州刺史杨政、都督河东诸军事冀州刺史杨楷，各帅其众会长安。政、楷皆河东人，秦主丕既败，政、楷收集流民数万户，政据河西，楷据湖、峡之间，遣使请命于秦，登因而授之。

十二月，后秦主苌使其东门将军任瓮诈遣使招秦主登，许开门纳之。登将从之，征东将军雷恶地将兵在外，闻之，驰骑见登，曰：“姚苌多诈，不可信也。”登乃止。苌闻恶地诣登，谓诸将曰：“此羌见登，事不成矣。”登以恶地勇略过人，阴惮之。恶地惧，降于后秦，苌以恶地为镇军将军。

十五年春正月，西燕王永引兵向洛阳，朱序自河阴北济河，击败之。

三月，后秦主苌攻秦扶风太守齐益男于新罗堡，克之，益男走。秦主登攻后秦天水太守张业生于陇东，苌救之，登引去。

秋七月，冯翊人郭质起兵于广乡以应秦，移檄三辅曰：“姚苌凶虐，毒被神人。吾属世蒙先帝尧、舜之仁，非常伯、纳言之子，即卿校、牧守之孙也。与其含耻而存，孰若蹈道而死。”于是三辅壁垒皆应之。独郑县人苟曜不从，聚众数千，附于后秦。秦以质为冯翊太守，后秦以曜为豫州刺史。冬十二月，郭质及苟曜战于郑东，质败，奔于洛阳。

十六年春三月，秦主登自雍攻后秦安东将军金荣于范氏堡，克之。遂渡渭水，攻京兆太守韦范于段氏堡，不克，进据曲牢。夏四月，燕兰汗破贺染干于牛都。

苟曜有众一万，密召秦主登，许为内应。登自曲牢向繁川，军于马头原。五月，后秦主苌引兵逆战，登击破之，斩其右将军吴忠。苌收众复战，姚硕德曰：“陛下慎于轻战，每欲以计取之，今战失利而更前逼贼，何也。”苌曰：“登用兵迟缓，不识虚实。今轻兵直进，遥据吾东，此必苟曜竖子与之有谋也。缓之则其谋得成，故及其交之未合，急击之，以败散其事耳。”遂进战，大破之，登退屯于郿。

秦兖州刺史强金槌据新平降后秦，以其子逵为质。后秦主苌将数百骑入金槌营，群下谏之。苌曰：“金槌既去苻登，又欲图我，将安所归乎。且彼初来款附，宜推心以结之，奈何复以不信疑之乎？”既而群氐欲取苌，金槌不从。

秋七月，秦主登攻新平，后秦主苌救之，登引去。

冬十二月，秦主登攻安定，后秦主苌如阴密以拒之。谓太子兴曰：“苟曜闻吾北行，必来见汝，汝执诛之。”曜果见兴于长安，兴使尹纬让而诛之。苌败登于安定城东，登退据路承堡。苌置酒高会，诸将皆曰：“若值魏武王，不令此贼至今，陛下将牢太过耳。”苌笑曰：“吾不如亡兄有四：身长八尺五寸，臂垂过膝，人望而畏之，一也。将十万之众，与天下争衡，望麾而进，前无横阵，二也。温古知今，讲论道艺，收罗英隽，三也。董帅大众，上下咸悦，人尽死力，四也。所以得建立功业，驱策群贤者，正望算略中有片长耳。”群臣咸称万岁。

十七年春三月，后秦主苌寝疾，命姚硕德镇李润，尹纬守长安，召太子兴诣行营。征南将军姚方成言于兴曰：“今寇敌未灭，上覆寝疾。王统等皆有部曲，终为人患，宜尽除之。”兴从之，杀王统、王广、苻胤、徐成、毛盛。苌怒曰：“王统兄弟，吾之州里，实无他志。徐成等皆前朝名将，吾方用之，奈何辄杀之。”

秋七月，秦主登闻后秦主苌疾病，大喜，告祠世祖神主，大赦，百官进位二等，秣马厉兵，进逼安定，去城九十馀里。八月，苌疾小瘳，出兵拒之。登引兵出营，将逆战，苌遣安南将军姚熙隆别攻秦营，登惧而还。苌夜引兵旁出以蹑其后，旦而候骑告曰：“贼诸营已空，不知所向。”登惊曰：“彼为何人，去令我不知，来令我不觉，谓其将死，忽然复来。朕与此羌同世，何其厄哉。”登遂还雍，苌亦还安定。

巴、蜀人在关中者皆叛后秦，据弘农以附秦。秦主登以窦冲为左丞相，冲徙屯华阴。都恢遣将军赵睦守金墉，河南太守杨佺期帅众军湖城，击冲，走之。

十八年夏五月，秦右丞相窦冲矜才尚人，自请封天水王，秦主登不许。六月，冲自称秦王，改元元光。

秋七月，秦主登攻窦冲于野人堡，冲求救于后秦。尹纬言于后秦主苌曰：“太子仁厚之称着于远近，而英略未着，请使击苻登以着之。”苌从之。太子兴将兵攻胡空堡，登解冲围以赴之。兴因袭平凉，大获而归。苌使兴还镇长安。

冬十月，后秦主苌疾甚，还长安。

燕主垂议伐西燕，诸将皆曰：“永未有衅，我连年征讨，士卒疲弊，未可也。”范阳王德曰：“永既国之枝叶，又僭举位号，惑民视听，宜先除之，以一民心。士卒虽疲，庸得已乎？”垂曰：“司徒意正与吾同。吾比老，叩囊底智，足以取之，终不复留此贼以累子孙也。”遂戒严。

十一月，垂发中山步骑七万，遣镇西将军丹阳王缵、龙骧将军张崇出井陉，攻西燕武乡公友于晋阳，征东将军平规攻镇东将军段平于沙亭。西燕主永遣其尚书令刁云、车骑将军慕容锺帅众五万守潞川。友，永之弟也。十二月，垂至邺。

己亥，后秦主苌召太尉姚旻、仆射尹纬、姚晃、将军姚大目、尚书狄伯支入禁中，受遗诏辅政。苌谓太子兴曰：“有毁此诸公者，慎勿受之。汝抚骨肉以恩，接大臣以礼，待物以信，遇民以仁，四者不失，吾无忧矣。”姚晃垂涕问取苻登之策，苌曰：“今大业垂成，兴才智足办，奚所复问。”庚子，苌卒。兴秘不发丧，以其叔父绪镇安定，硕德镇阴密，弟崇守长安。或谓硕德曰：“公威名素重，部曲最强，今易世之际，必为朝廷所疑，不如且奔秦州，观望事势。”硕德曰：“太子志度宽明，必无他虑。今苻登未灭，而骨肉相攻，是自亡也，吾有死而已，终不为也。”遂往见兴，兴优礼而遣之。兴自称大将军，以尹纬为长史，狄伯支为司马，帅众伐秦。

十九年春正月，秦主登闻后秦主苌卒，喜曰：“姚兴小儿，吾折杖笞之耳。”乃大赦，尽众而东，留司徒安成王广守雍，太子崇守胡空堡。

二月，燕主垂留清河公会镇邺，发司、冀、青、兖兵，遣太原王楷出滏口，辽西王农出壶关，垂自出沙庭，以击西燕，标榜所趣，军各就顿。西燕主永闻之，严兵分道拒守，聚粮台壁，遣从子征东将军小逸豆归、镇东将军王次多、右将军勒马驹帅众万馀人戍之。

夏四月，秦王登自六陌趣废桥，后秦始平太守姚详据马嵬堡以拒之。太子兴遣尹纬将兵救详，纬据废桥以待秦。秦兵争水，不能得，渴死者什二三，因急攻纬。兴驰遣狄伯支谓纬曰：“苻登穷寇，宜持重以挫之。”纬曰：“先帝登遐，人情扰惧，今不因思奋之力以禽敌，大事去矣。”遂与秦战，秦兵大败。其夜，秦众溃，登单骑奔雍。太子崇及安成王广闻败，皆弃城走。登至，无所归，乃奔平凉，收集遗众，入马毛山。

燕主垂顿军邺西南，月馀不进。西燕主永怪之，以为太行道宽，疑垂欲诡道取之，乃悉敛诸军屯轵关，杜太行口，惟留台壁一军。甲戌，垂引大军出滏口，入天井关。五月乙酉，燕军至台壁，永遣从兄太尉大逸豆归救之，平规击破之。小逸豆归出战，辽西王农又击破之。斩勒马驹，禽王次多，遂围台壁。永召太行军还，自将精兵五万以拒之。刁云、慕容锺震怖，帅众降燕，永诛其妻子。己亥，垂陈于台壁南，遣骁骑将军慕容国伏千骑于涧下。庚子，与永合战，垂伪退，永众追之，行数里，国骑从涧中出，断其后，诸军四面俱进，大破之，斩首八千馀级，永走归长子。晋阳守将闻之，弃城走。丹杨王瓒等进取晋阳。

五月，后秦太子兴始发丧，即皇帝位于槐里，大赦，改元皇初。遂如安定，谥后秦主苌曰武昭皇帝，庙号太祖。

六月，燕主垂进军围长子，西燕主永欲奔后秦。侍中兰英曰：“昔石虎伐龙都，太祖坚守不去，卒成大燕之基。今垂七十老翁，厌苦兵革，终不能顿兵连岁以攻我也，但当城守以疲之。”永从之。

秦王登遣其子汝阴王宗为质于河南王干归以请救，进封干归梁王，纳其妹为梁王后。干归遣前军将军乞伏益州等帅骑一万救之。秋七月，登引兵出迎干归兵，后秦主兴自安定如泾阳，与登战于山南，执登，杀之。悉归其部众，使归农业。徙阴密三万户于长安。以李后赐姚晃。益州等闻之，引兵还。秦太子崇奔湟中，即帝位，改元延初，谥登曰高皇帝，庙号太宗。

八月，西燕主永因急，遣其子常山公弘等求救于雍州刺史郗恢，并献玉玺一纽。恢上书言：“垂若并永，为患益深，不如两存之，可以乘机双毙。”帝以为然，诏青兖二州刺史王恭、豫州刺史庾楷救之。楷，亮之孙也。永恐晋兵不出，又遣其太子亮来为质，平规追亮及于高都，获之。永又告急于魏，魏王圭遣陈留公虔、将军庾岳帅骑五万东渡河，屯秀容以救之。晋、魏兵皆未至，大逸豆归等部将伐勒等开门纳燕兵，燕人执永，斩之，并斩其公卿、大将刁云、大逸豆归等三十馀人，得永所统八郡七万馀户及秦乘舆、服御、妓乐、珍宝甚众。九月，垂自长子如邺。

十月，秦王崇为梁王干归所逐，奔陇西王杨定。定留司马邵强守秦州，帅众二万，与崇共攻干归。干归遣凉州牧轲弹、秦州牧益州、立义将军诘归帅骑三万拒之。益州与定战，败于平州，轲弹、诘归皆引退。轲弹司马翟瑥奋剑怒曰：“主上以雄武开基，所向无敌，威振秦、蜀。将军以宗室居元帅之任，当竭力致命以佐国家。今秦州虽败，二军尚全，奈何望风退衄，将何面以见主上乎。瑥虽无任，独不能以便宜斩将军乎？”轲弹谢曰：“曏者未知众心何如耳。果能若是，吾敢爱死。”乃帅骑进战，益州、诘归亦勒兵继之，大败定兵，杀定及崇，斩首万七千级。干归于是尽有陇西之地。

定无子，其叔父佛狗之子盛先守仇池，自称征西将军、秦州刺史、仇池公，谥定为武王，仍遣使来称藩。秦太子宣奔盛，盛分氐、羌为二十部护军，各为镇戍，不置郡县。

晋孝武帝太元八年。丁零翟斌起兵叛秦，慕容凤及燕故臣之子燕郡王腾、辽西段延等各帅部曲归之。初，丁零翟斌世居康居，后徙中国。

九年。慕容凤、王腾、段延皆劝翟斌奉慕容垂为盟主，斌从之。垂至洛阳，斌帅其众来与垂会，劝垂称尊号。垂至荥阳，称大将军、大都督、燕王。承制以翟斌为建义大将军，封河南王。事见《慕容叛秦复燕》。

燕翟斌恃功骄纵，邀求无厌。又以邺城久不下，潜有贰心。太子宝请除之，燕王垂曰：“河南之盟，不可负也。若其为难，罪由于斌。今事未有形而杀之，人必谓我忌惮其功能。吾方收揽豪杰以隆大业，不可示人以狭，失天下之望也。藉彼有谋，吾以智防之，无能为也。”范阳王德、陈留王绍、骠骑大将军农皆曰：“翟斌兄弟恃功而骄，必为国患。”垂曰：“骄则速败，焉能为患。彼有大功，当听其自毙耳。”礼遇弥重。

斌讽丁零及其党请斌为尚书令，垂曰：“翟王之功，宜居上辅，但台既未建，此官不可遽置耳。”斌怒，密与前秦长乐公丕通谋，使丁零决堤溃水。事觉，垂杀斌及其弟檀、敏，馀皆赦之。

斌兄子真，夜将营众北奔邯郸，引兵还向邺围，欲与丕内外相应。太子宝与冠军大将军隆击破之，真还走邯郸。太原王楷、陈留王绍言于垂曰：“丁零非有大志，但宠过为乱耳。今急之则屯聚为寇，缓之则自散，散而击之，无不克矣。”垂从之。秋八月，翟真自邯郸北走，燕王垂遣太原王楷、骠骑大将军农帅骑追之，甲寅，及于下邑。楷欲战，农曰：“士卒饥倦，且视贼营不见丁壮，殆有他伏。”楷不从，进战，燕兵大败。真北趋中山，屯于承营。冬十月，翟真在承营，与公孙希、宋敞遥相首尾。

十一月，燕慕容农自信都西击丁零翟辽于鲁口，破之。辽退屯无极，农屯藁城以逼之。辽，真之从兄也。十二月，燕慕容麟、慕容农合兵袭翟辽，大破之，辽单骑奔翟真。

十年春二月，慕容农引兵会慕容麟于中山，与共攻翟真。麟、农先帅数千骑至承营，观察形势。翟真望见，陈兵而出。诸将欲退，农曰：“丁零非不劲勇，而翟真懦弱。今简精锐，望真所在而冲之，真走，众必散矣，乃邀门而蹙之，可尽杀也。”使骁骑将军慕容国帅百馀骑冲之，真走，其众争门，自相蹈藉，死者太半，遂拔承营外郭。

夏四月，翟真自承营徙屯行唐，真司马鲜于乞杀真及诸翟自立为赵王。营人共杀乞，立真从弟成为主，其众多降于燕。

闰五月庚戌，燕王垂至常山，围翟成于行唐。命带方王佐镇龙城。秋七月癸酉，翟成长史鲜于得斩成出降，垂屠行唐，尽坑成众。

十一年。鲜于乞之杀翟真也，翟辽奔黎阳，黎阳太守滕恬之甚爱信之。恬之喜畋猎，不爱士卒，辽潜施奸惠以收众心。恬之南攻鹿鸣城，辽于后闭门拒之，恬之东奔鄄城，辽追执之，遂据黎阳。豫州刺史朱序遣将军秦膺、童斌与淮、泗诸郡共讨之。春三月，泰山太守张愿以郡叛降翟辽。秋八月，翟辽寇谯，朱序击走之。

十二年春正月，翟辽遣其子钊寇陈、颍，朱序遣将军秦膺击走之。夏四月，高平人翟畅执太守徐含远，以郡降翟辽。燕主垂谓诸将曰：“辽以一城之众，反复三国之间，不可不讨。”五月，以章武王宙监中外诸军事，辅太子宝守中山。垂自帅诸将南攻辽，以太原王楷为前锋都督。辽众皆燕、赵之人，闻楷至，皆曰：“太原王子，吾之父母也。”相帅归之。辽惧，遣使请降。垂以辽为徐州牧，封河南公。前至黎阳，受降而还。井陉人贾鲍招引北山丁零翟遥等五千馀人，夜袭中山，陷其外郭。章武王宙以奇兵出其外，太子宝鼓噪于内，合击，大破之，尽俘其众，唯遥、鲍单马走免。冬十月，翟辽复叛燕，遣兵与王祖、张申寇抄清河、平原。

十三年春二月，翟辽遣司马眭琼诣燕谢罪，燕主垂以其数反复，斩琼以绝之。辽乃自称魏天王，改元建光，置百官。夏五月，翟辽徙屯滑台。

十四年夏四月，翟辽寇荥阳，执太守张卓。冬十月，燕乐浪悼王温为冀州刺史，翟辽遣丁零故堤诈降于温，为温帐下。乙酉，刺温，杀之，并其长史司马驱，帅守兵二百户奔西燕。辽西王农邀击于襄国，尽获之，惟堤走免。

十五年秋八月，刘牢之击翟钊于鄄城，钊走河北。又败翟辽于滑台，张愿来降。

十六年冬十月，翟辽卒，子钊代立，改元定鼎。攻燕邺城，燕辽西王农却之。

十七年春二月壬寅，燕主垂自鲁口如河间、渤海、平原。翟钊遣其将翟都侵馆陶，屯苏康垒。三月，垂引兵南击钊。燕主垂进逼苏康垒。夏四月，翟都南走滑台，翟钊求救于西燕。西燕主永谋于群臣，尚书郎渤海鲍遵曰：“使两寇相敝，吾承其后，此卞庄子之策也。”中书侍郎太原张腾曰：“垂强钊弱，何敝之承。不如速救之，以成鼎足之势。今我引兵趋中山，昼多疑兵，夜多火炬，垂必惧而自救。我冲其前，钊蹑其后，此天授之机，不可失也。”永不从。

六月，燕主垂军黎阳，临河欲济，翟钊列兵南岸以拒之。辛亥，垂徙营就西津，去黎阳西四十里，为牛皮船百馀艘，伪列兵仗，溯流而上。钊亟引兵趣西津，垂潜遣中垒将军桂林王镇等自黎阳津夜济，营于河南，比明而营成。钊闻之，亟还，攻镇等营，垂命镇等坚壁勿战。钊兵往来疲暍，攻营不能拔，将引去。镇等引兵出战，骠骑将军农自西津济，与镇等夹击，大破之。钊走还滑台，将妻子，收遗众，北济河，登白鹿山，凭险自守，燕兵不得进。农曰：“钊无粮，不能久居山中。”乃引兵还，留骑候之。钊果下山，还兵掩击，尽获其众，钊单骑奔长子。西燕主永以钊为车骑大将军、兖州牧，封东郡王。岁馀，钊谋反，永杀之。

初，郝晷、崔逞及清河崔宏、新兴张卓、辽东夔腾、阳平路纂皆仕于秦，避秦乱来奔，诏为冀州诸郡，各将部曲营于河南。既而受翟氏官爵，翟氏败，皆降于燕，燕主垂各随其材而用之。钊所统七郡三万馀户，皆按堵如故。以章武王宙为兖豫二州刺史，镇滑台。徙徐州民七千馀户于黎阳，以彭城王脱为徐州刺史，镇黎阳。脱，垂之弟子也。垂以崔阴为宙司马。

初，陈留王绍为镇南将军，太原王楷为征西将军，乐浪王温为征东将军，垂皆以阴为之佐。阴才干明敏强正，善规谏，四王皆严惮之。及至简刑法，轻赋役，流民归之，户口滋息。

秋七月，以太原王楷为冀州牧，右光禄大夫馀蔚为太仆射。

魏元皇帝景元二年。鲜卑索头部大人拓跋力微始遣其子沙漠汗入贡，因留为质。力微之先，世居北荒，不交南夏。至可汗毛，始强大，统国三十六，大姓九十九。后五世至可汗推寅，南迁大泽。又七世至可汗邻，使其兄弟七人及族人乙旃氏惃氏分统部众为十族。邻老，以位授其子诘汾，使南迁遂居匈奴故地。诘汾卒，力微立，复徙居定襄之盛乐，部众侵盛，诸部皆畏服之。

晋武帝泰始三年。遣鲜卑拓跋沙漠汗归其国。

咸宁元年夏六月，鲜卑拓跋力微复遣其子沙漠汗入贡，将还，幽州刺史卫瓘表请留之，又密以金赂其诸部大人离间之。

三年冬十二月，卫瓘遣拓跋沙漠汗归国。自沙漠汗入质，力微可汗诸子在侧者多有宠。及沙漠汗归，诸部大人共谮而杀之。既而力微疾笃，乌桓王库贤亲近用事，受卫瓘赂，欲扰动诸部，乃砺斧于庭，谓诸大人曰：“可汗恨汝曹谗杀太子，欲尽收汝曹长子杀之。”诸大人惧，皆散走。力微以忧卒，时年一百。四子悉禄立，其国遂衰。初，幽、并二州皆与鲜卑接，东有务桓，西有力微，多为边患。卫瓘密以计间之，务桓降而力微死，朝廷嘉瓘功，封其弟为亭侯。

太康七年。鲜卑拓跋悉鹿卒，弟绰立。惠帝元康三年夏六月，拓跋绰卒，弟子弗立。四年。拓跋弗卒，叔父禄官立。

五年冬十二月，拓跋禄官分其国为三部：一居上谷之北，濡源之西，自统之。一居代郡参合陂之北，使兄沙漠汗之子猗㐌统之；一居定襄之盛乐 故城,使猗㐌弟猗卢统之。猗卢善用 兵,西击匈奴、乌桓诸部,皆破之。代人卫操与从子雄及同郡箕澹往依拓 跋氏,说猗㐌、椅卢招纳晋人。椅㐌悦之，任以国事，晋人附者稍众。

七年秋九月，拓跋猗㐌度漠北巡,因西略诸国,积五岁,降附者三十馀国。

永兴元年秋七月，东嬴公腾乞师于拓跋猗?，以击刘渊，猗?与弟猗卢合兵击渊于西河，破之，与腾盟于汾东而还。

二年夏六月，汉王渊攻东嬴公腾，腾，腾复乞师于拓跋猗㐌，操劝猗㐌助之。猗㐌帅轻骑数千救腾，斩汉将綦毋豚。诏假猗㐌大单于，加操右将军。甲申，猗㐌卒，子普根代立。

怀帝永嘉元年。拓跋禄官卒，弟猗卢总摄三部。

四年冬十月，刘琨之讨刘虎、白部也，遣使卑辞厚礼说鲜卑拓跋猗卢以请兵。猗卢使弟弗之子郁律帅骑二万助之，遂破刘虎、白部，屠其营。琨与猗卢结为兄弟，表猗卢为大单于，以代郡封之为代公。猗卢以封邑去国悬远，民不相接，乃帅部落万馀家自云中入雁门，从琨求陉北之地。琨不能制，且欲倚之为援，乃徙楼烦、马邑、阴馆、繁畤、崞五县民于陉南，以其地与猗卢，由是猗卢益盛。

五年。刘琨遣子遵请兵于代公猗卢，猗卢遣其子六修将兵助琨，戍新兴。事见《石勒寇河朔》。

六年。汉靳冲等攻刘琨于晋阳，猗卢遣兵救琨，击走之。刘粲等复攻晋阳，拔之。猗卢自将破粲等，琨复入晋阳。事并见《西晋之乱》。

愍帝建兴元年。代公猗卢城盛乐，以为北都，治故平城为南都。又作新平城于灅水之阳，使右贤王六修镇之，统领南部。

三年春二月，诏进拓跋猗卢爵为代王，置官属，食代、常山二郡。猗卢请并州从事雁门莫含于刘琨，琨遣之。含不欲行，琨曰：“以并州单弱，吾之不材而能自存于胡羯之间者，代王之力也。吾倾身竭赀，以长子为质而奉之者，庶几为朝廷雪大耻也。若欲为忠臣，奈何惜其事之小诚，而忘徇国之大节乎。往事代王，为之腹心，乃一州之所赖也。”含遂行。猗卢甚重之，常与参大计。猗卢用法严，国人犯法者或举部就诛，老幼相携而行，人问何之，曰：“往就死。”无一人敢逃匿者。

四年。初，代王猗卢爱其少子比延，欲以为嗣，使长子六修出居新平城，而黜其母。六修有骏马，日行五百里，猗卢夺之，以与比延。六修来朝，猗卢使拜比延，六修不从。猗卢乃坐比延于其步辇，使人导从出游，六修望见，以为猗卢，伏谒路左，至，乃比延，六修惭怒而去。猗卢召之不至，大怒，帅众讨之，为六修所败。猗卢微服逃民间，有贱妇人识之，遂为六修所弑。拓跋普根先守外境，闻难来赴，攻六修，灭之。

普根代立，国中大乱，新旧猜嫌，迭相诛灭。左将军卫雄、信义将军箕澹，久佐猗卢，为众所附，谋归刘琨，乃言于众曰：“闻旧人忌新人悍，战欲尽杀之，将奈何？”晋人及乌桓皆惊惧，曰：“死生随二将军。”乃与琨质子遵帅晋人及乌桓三万家，马牛羊十万头归于琨。琨大喜，亲诣平城抚纳之，琨兵由是复振。

夏四月，普根卒，其子始生，普根母惟氏立之。十二月，拓跋普根之子又卒，国人立其从父郁律。

元帝大兴元年夏六月，刘虎自朔方侵拓跋郁律西部。秋七月，郁律击虎，大破之，虎走出塞，从弟路孤帅其部落降于郁律。于是郁律西取乌孙故地，东兼勿吉以西，士马精强，雄于北方。

四年。拓跋猗㐌妻惟氏忌代王郁律之强，恐不利于其子，乃杀郁律而立其子贺傅，大人死者数十人。郁律之子什翼犍幼在襁褓，其母王氏匿于袴中，祝之曰：“天苟存汝，则勿啼。”久之，不啼，乃得免。惟氏专制国政，遣使聘后赵，后赵人谓之“女国使”。

明帝大宁二年。代王贺傉始亲国政，以诸部多未服，乃筑城于东木根山，徙居之。三年十二月，代王贺傉卒，弟纥那立。

成帝咸和二年。代王郁律之子翳槐居于其舅贺兰部，纥那遣使求之，贺兰大人蔼头拥护不遣。纥那与宇文部共击蔼头，不克。

四年。贺兰部及诸大人共立拓跋翳槐为代王，代王纥那奔宇文部。翳槐遣其弟什翼犍质于赵以请和。

咸康三年。赵将李穆纳拓跋翳槐于大宁，其故部落多归之。代王纥那奔燕，国人复奉翳槐为代王，翳槐城盛乐而居之。

四年。代王翳槐之弟什翼犍质于赵，翳槐疾病，命诸大人立之。翳槐卒，诸大人梁盖等以新有大故，什翼犍在远，来未可必，比其至，恐有变乱，谋更立君。而翳槐次弟屈，刚猛多诈，不如屈弟孤仁厚，乃相与杀屈而立孤。孤不可，自诣邺迎什翼犍，请身留为质，赵王虎义而俱遣之。十一月，什翼犍即代王位于繁畤北，改元曰建国，分国之半以与孤。

初，代王猗卢既卒，国多内难，部落离散，拓跋氏寝衰。及什翼犍立，雄勇有智略，能修祖业，国人附之。始置百官，分掌众务。以代人燕凤为长史，许谦为郎中令。始制反逆、杀人、奸盗之法，号令明白，政事清简，无击讯连逮之烦。百姓安之。于是东自濊貊，西及破洛那，南距阴山，北尽沙漠，率皆归服，有众数十万人。

五年五月，代王什翼犍会诸大人于参合陂，议都灅源川。其母王氏曰：“吾自先世以来，以迁徙为业。今国家多难，若城郭而居，一旦寇来，无所避之。”乃止。代人谓它国之民来附者皆为乌桓，什翼犍分之为二部，各置大人以监之，弟孤监其北，子寔君监其南。什翼犍求昏于燕，燕王皝以其妹妻之。

六年春三月，代王什翼犍始都云中之盛乐宫。

七年秋九月，代王什翼犍筑盛乐城于故城南八里。代王妃慕容氏卒。冬十月，匈奴刘虎寇代西部，代王什翼犍遣军逆击，大破之。虎卒，子务桓立，遣使求和于代，什翼犍以女妻之。务桓又朝贡于赵，赵以务桓为平北将军、左贤王。

康帝建元元年。代王什翼犍复求婚于燕，燕王皝使纳马千匹为礼，什翼犍不与，又倨慢无子婿礼。八月，皝遣世子隽帅前军师评等击代。什翼犍帅众避去，燕人无所见而还。

二年春正月，代王什翼犍遣其大人长孙秩迎妇于燕。

穆帝永和十二年春正月，匈奴大人刘务桓卒，弟阏头立，将贰于代。二月，代王什翼犍引兵西巡，临河，阏头惧，请降。

升平二年冬十二月，匈奴刘阏头部落多叛，惧而东走，乘冰渡河，半渡而冰解，后众尽归刘悉勿祈，阏头奔代。悉勿祈，务桓之子也。三年夏四月，匈奴刘悉勿祈卒，弟卫辰杀其子而代之。

四年。匈奴刘卫辰遣使降秦，请田内地，春来秋返。秦王坚许之。夏四月，云中护军贾雍遣司马徐赟帅骑袭之，大获而还。坚怒曰：“朕方以恩信怀夷狄，而汝贪小利以败之，何也。”黜雍以白衣领职，遣使还其所获，慰抚之。卫辰于是入居塞内，贡献相寻。六月，代王什翼犍妃慕容氏卒。秋七月，刘卫辰如代会葬，因求婚，什翼犍以女妻之。

五年春正月，刘卫辰掠秦边民五十馀口为奴婢以献于秦，秦王坚责之，使归所掠。卫辰由是叛秦，专附于代。哀帝兴宁三年。刘卫辰复叛代，代王什翼犍东渡河击走之。

海西公太和元年。代王什翼犍遣左长史燕凤入贡于秦。

二年冬十月，代王什翼犍击刘卫辰，河冰未合，什翼犍命以苇緪约流澌。俄而冰合，然犹未坚，乃散苇于其上，冰草相结，有如浮梁，代兵乘之以渡。卫辰不意兵猝至，与宗族西走，什翼犍收其部落什六七而还。卫辰奔秦，秦王坚送卫辰还朔方，遣兵戍之。

简文帝咸安元年春三月，代将长孙斤谋弑代王什翼犍，世子寔格之，伤胁，遂执斤杀之。夏五月，代世子寔病伤而卒。秋七月，代世子寔娶东部大人贺野干之女，有遗腹子，甲戌，生男，代王什翼犍为之赦境内，名曰涉圭。

孝武帝宁康元年夏，代王什翼犍使燕凤入贡于秦。二年。代王什翼犍击刘卫辰南走。

太元元年冬十月，刘卫辰为代所逼，求救于秦。秦王坚以幽州刺史行唐公洛为北讨大都督，帅幽、冀兵十万击代，使并州刺史俱难、镇军将军邓羌、尚书赵迁、李柔、前将军朱肜、前禁将军张蚝、右禁将军郭庆帅步骑二十万东出和龙，西出上郡，皆与洛会，以卫辰为乡道。十一月，代王什翼犍使白部、独孤部南御秦兵，皆不胜，又使南部大人刘库仁将十万骑御之。库仁者，卫辰之族。什翼犍之甥也。与秦战，战于石子岭，库仁大败。什翼犍病，不能自将，乃帅诸部奔阴山之北。高车杂种尽叛，四面寇钞，不得刍牧，什翼犍复度漠南。闻秦兵稍退，十二月，什翼犍还云中。

初，什翼犍分国之半以授弟孤，孤卒，子斤失职怨望。世子寔及弟翰早卒，寔子圭尚幼，慕容妃之子阏婆、寿鸠、纥根、地干、力真、窟咄皆长，继嗣未定。时秦兵尚在君子津，诸子每夜执兵警卫。斤因说什翼犍之庶长子寔君曰：“王将立慕容妃之子，欲先杀汝，故顷来诸子每夜戎服，以兵绕庐帐，伺使将发耳。”寔君信之，遂杀诸弟，并弑什翼犍。是夜诸子妇及部人奔告秦军，秦李柔、张蚝勒兵趋云中，部众逃溃，国中大乱。圭母贺氏以圭走依贺讷。讷，野干之子也。

秦王坚召代长史燕凤，问代所以乱故，凤以状对。坚曰：“天下之恶一也。”乃执寔君及斤至长安，车裂之。坚欲迁圭于长安，凤固请曰：“代王初亡，群下叛散，遗孙冲幼，莫相统摄。其别部大人刘库仁勇而有智，铁弗卫辰狡滑多变，皆不可独任。宜分诸部为二，令此两人统之，两人素有深仇，其势莫敢先发。俟其孙稍长，引而立之，是陛下有存亡继绝之德于代，使其子子孙孙永为不侵不叛之臣，此安边之良策也。”坚从之。分代民为二部，自河以东属库仁，自河以西属卫辰，各拜官爵，使统其众。贺氏以圭归独孤部，与南部大人长孙嵩、元佗等皆依库仁。行唐公洛以什翼犍子窟咄年长，迁之长安。刘库仁招抚离散，恩信甚着，奉事拓跋圭，恩勤周备，不以废兴易意。常谓诸子曰：“此儿有高天下之志，必能恢隆祖业，汝曹当谨遇之。”秦王坚赏仁功，加广武将军，给幢麾鼓盖。刘卫辰耻在库仁之下，怒杀秦五原太守而叛。库仁击卫辰，破之，追至阴山西北千馀里，获其妻子。又西击库狄部，徙其部落，置之桑干川。久之，坚以卫辰为西单于，督摄河西杂类，屯代来城。

九年冬十月，燕太子太保慕容舆句之子文、零陵公慕容舆虔之子常攻杀刘库仁，库仁弟头眷代领库仁部众。

十年秋八月，鲜卑刘头眷击破贺兰部于善无，又破柔然于意亲山。头眷子罗辰言于头眷曰：“比来行兵，所向无敌，然心腹之疾，愿早图之。”头眷曰：“谁也。”罗辰曰：“从兄显，忍人也，必将为乱。”头眷不听。显，库仁之子也。顷之，显果杀头眷自立。又将杀拓跋圭，显弟亢泥妻，圭之姑也，以告圭母贺氏。显谋王梁六眷，代王什翼犍之甥也，亦使其部人穆崇、奚牧密告圭，且以其爱妻、骏马付崇曰：“事泄，当以此自明。”贺氏夜饮显酒，令醉，使圭阴与旧臣长孙犍、元佗、罗结轻骑亡去。向晨，贺氏故惊厩中群马，使显起视之。贺氏哭曰：“吾子适在此，今皆不见，汝等谁杀之邪。”显以故不急追，圭遂奔贺兰部，依其舅贺讷。讷惊喜曰：“复国之后，当念老臣。”圭笑曰：“诚如舅言，不敢忘也。”

显疑梁六眷泄其谋，将囚之。穆崇宣言曰：“六眷不顾恩义，助显为逆，我掠得其妻、马，足以解忿。”显乃舍之。贺氏从弟外朝大人贺悦举所部以奉圭。显怒，将杀贺氏，贺氏奔亢泥家，匿神车中三日，亢泥举家为之请，乃得免。

南部大人长孙嵩帅所部七百馀家叛显，将奔太原。时拓跋寔君之子渥亦聚众自立，嵩欲归之。乌渥谓嵩曰：“逆父之子，不足从也，不如归圭。”嵩从之。久之，刘显所部有乱，故中部大人庾和辰奉贺氏奔圭。

贺讷弟染干以圭得众心，忌之，使其党侯引七突杀圭。代人尉古真知之，以告圭，侯引七突不敢发。染干疑古真泄其谋，执而讯之，以两车轴夹其头，伤一目，不伏，乃免之。染干遂举兵围圭，贺氏出谓染干曰：“汝等欲于何置我，而杀吾子乎？”染干惭而去。

冬十二月，拓跋圭从曾祖纥罗与其弟建及诸部大人共请贺讷推圭为主。

十一年春正月戊申，拓跋圭大会于牛川，即代王位，改元登国。以长孙嵩为南部大人，叔孙普洛为北部大人，分治其众。以上谷张衮为左长史，许谦为右司马，广宁王建、代人和跋、叔孙建、庾岳等为外朝大人，奚牧为治民长，皆掌宿卫及参军国谋议。长生道生、贺毗等侍从左右，出纳教命。王建娶代王什翼犍之女。岳，和辰之弟。道生，嵩之从子也。二月，代王圭徙居定襄之盛乐，务农息民，国人悦之。

三月，刘显自善无南走马邑，其族人奴真帅所部降于代。奴真有兄犍，先居贺兰部，奴真言于代王圭，请召犍，而以所部让之，圭许之。犍既领部，遣弟去斤遗贺讷金马。贺染干谓去斤曰：“我待汝兄弟厚，汝今领部，宜来从我。”去斤许之。奴真怒曰：“我祖父以来，世为代忠臣，故我以部让汝等，欲为义也。今汝等无状，乃谋叛国，义于何在。”遂杀犍及去斤。染干闻之，引兵攻奴真，奴真奔代。圭遣使责染干，染干乃止。

夏四月，代王圭初改称魏王。魏王圭东如陵石，护佛侯部帅侯辰、乙佛部帅代题皆叛走。诸将请追之，圭曰：“侯辰等累世服役，有罪且当忍之。方今国家草创，人情未一，愚者固宜前却，不足追也。”秋七月己酉，魏王圭还盛乐，代题复以部来降，十馀日又奔刘显。圭使其孙倍斤代领其众。刘显弟肺泥帅众降魏。

初，秦灭代，迁代王什翼犍少子窟咄于长安，从慕容永东徙，永以窟咄为新兴太守。刘显遣其弟亢泥迎窟咄，以兵随之，逼魏南境，诸部骚动。魏王圭左右于桓等与部人谋执圭以应窟咄，幢将代人莫题等亦潜与窟咄交通。桓舅穆崇告之，圭诛桓等五人，莫题等七姓悉原不问。圭惧内难，北逾阴山，复依贺兰部，遣外朝大人辽东安同求救于燕，燕主垂遣赵王麟救之。

冬十月，燕赵王麟军未至魏，拓跋窟咄稍前逼魏王圭，贺染干侵魏北部以应之。魏众惊扰，北部大人叔孙普洛亡奔刘卫辰。麟闻之，遽遣安同等归魏。人知燕军在近，众心少安。窟咄进屯高柳，圭引兵与麟会，击之，窟咄大败，奔刘卫辰，卫辰杀之。圭悉收其众，以代人库狄干为北部大人。麟引兵还中山。刘卫辰居朔方，士马甚盛。后秦主苌以卫辰为大将军、大单于、河西王、幽州牧，西燕主永以卫辰为大将军、朔州牧。十二月，燕主垂以魏王圭为西单于，封上谷王，圭不受。

十二年。刘显地广兵强，雄于北方。会其兄弟乖争，魏长史张衮言于魏王圭曰：“显志在并吞，今不乘其内溃而取之，必为后患。然吾不能独克，请与燕共攻之。”圭从之，复遣安同乞师于燕。

秋七月，刘卫辰献马于燕，刘显掠之。燕主垂怒，遣太原王楷将兵助赵王麟击显，大破之，显奔马邑西山。魏王圭引兵会麟击显于弥泽，又破之，显奔西燕。麟悉收其部众，获马牛羊以千万数。

十三年。魏王圭破库莫奚于弱落水南。秋七月，库莫奚复袭魏营，圭又破之。库莫奚者，本属宇文部，与契丹同类而异种，其先皆为燕王皝所破，徙居松漠之间。

十四年春正月甲寅，魏王圭袭高车，破之。二月癸巳，魏王圭击吐突邻部于女水，大破之，尽徙其部落而还。

十五年夏四月丙寅，魏王圭会燕赵王麟于意辛山，击贺兰、纥突邻、纥奚三部，破之，纥突邻、纥奚皆降于魏。秋七月，刘卫辰遣子直力鞮攻贺兰部，贺讷困急，请降于魏。丙子，魏王圭引兵救之，直力鞮退。圭徙讷部落，处之东境。

十六年冬十月，刘卫辰遣子直力鞮率众八九万攻魏南部。十一月己卯，魏王圭引兵五六千人拒之，壬午，大破直力鞮于铁岐山南，直力鞮单骑走。乘胜追之，戊子，自五原金津南济河，径入卫辰国，卫辰部落骇乱。辛卯，圭直抵其所居悦跋城，卫辰父子出走。壬辰，分遣诸将轻骑追之，将军伊谓禽直力鞮于木根山，卫辰为其部下所杀。十二月，圭军于盐池，诛卫辰宗党五千馀人，皆投尸于河。自河以南诸部悉降，获马三十馀万匹，牛羊四百馀万头，国用由是遂饶。

卫辰少子勃勃亡奔薛于部，圭使人求之。薛干部帅太悉伏出勃勃以示使者曰：“勃勃国破家亡，以穷归我，我宁与之俱亡，何忍执以与魏。”乃送勃勃于没弈干，没奕干以女妻之。

十八年秋七月，魏王圭以薛于太悉伏不送刘勃勃，八月，袭其城，屠之，太悉伏奔秦。

二十一年秋七月，魏群臣劝魏王圭称尊号，圭始建天子旌旗，出警入跸，改元皇始。

安帝隆安二年夏六月丙子，魏王圭命群臣议国号，皆曰：“周、秦以前，皆自诸侯升为天子，因以其国为天下号。汉氏以来，皆无尺土之资。我国家百世相承，开基代北，遂抚有方夏，今宜以代为号。”黄门侍郎崔宏曰：“昔商人不常厥居，故两称殷、商。代虽旧邦，其命维新，登国之初，已更曰魏。夫魏者，大名，神州之上国也，宜称魏如故。”圭从之。

秋七月，魏王圭迁都平城，始营宫室，建宗庙，立社稷。宗庙岁五祭，用分、至及腊。

魏王圭命有司正封畿，标道里，平权衡，审量度。遣使循行郡国，举奏守宰不法者，亲考察黜陟之。

冬十一月辛亥，魏王圭命尚书吏部郎邓渊立官制，协音律，仪曹郎清河董谧制礼仪，三公郎王德定律令，太史令晁崇考天象，吏部尚书崔宏总而裁之，以为永式。渊，羌之孙也。

十二月己丑，魏王圭即皇帝位，大赦，改元天兴。命朝野皆束发加帽。追尊远祖毛以下二十七人皆为皇帝，谥六世祖力微曰神元皇帝，庙号始祖。祖什翼犍曰昭成皇帝，庙号高祖。父寔曰献明皇帝。魏之旧俗，孟夏祀天及宗庙，季夏帅众却霜于阴山，孟秋祀天于西郊。至是始依仿古制，定郊庙朝飨礼乐，然惟孟夏祀天亲行，其馀多有司摄事。又用崔宏议，自谓皇帝之后，以土德王。徙六州二十二郡守宰、豪杰二千家于代都，东至代郡，西及善无，南极阴馆，北尽参合，皆为畿内，其外四方、四维置八部帅以监之。

晋孝武帝太元十三年。魏王圭密有图燕之志，遣九原公仪奉使至中山。燕主垂诘之曰：“魏王何以不自来。”仪曰：“先王与燕并事晋室，世为兄弟，臣今奉使，于理未失。”垂曰：“吾今威加四海，岂得以昔日为比。”仪曰：“燕若不修德礼，欲以兵威自强，此乃将帅之事，非使臣所知也。”仪还言于圭曰：“燕主衰老，太子暗弱，范阳王自负材气，非少主臣也。燕主既没，内难必作，于时乃可图也，今则未可。”圭善之。仪，圭母弟翰之子也。

十六年春正月，贺染干谋杀其兄讷，讷知之，举兵相攻。魏王圭告于燕，请为乡导以讨之。二月甲戌，燕主垂遣赵王麟将兵击讷。夏六月甲辰，燕赵王麟破贺讷于赤城，禽之，降其部落数万。燕主垂命麟归讷部落，徙染干于中山。麟归，言于垂曰：“臣观拓跋圭举动，终为国患，不若摄之还朝，使其弟监国事。”垂不从。秋七月，魏王圭遣其弟觚献见于燕。燕主垂衰老，子弟用事，留觚以求良马。魏王圭弗与，遂与燕绝，使长史张衮求好于西燕。觚逃归，燕太子宝追获之，垂待之如初。

二十年。魏王圭叛燕，侵逼附塞诸部。夏五月甲戌，燕主垂遣太子宝、辽西王农、赵王麟帅众八万向五原伐魏，范阳王德、陈留王绍别将步骑万八千为后继。散骑常侍高湖谏曰：“魏与燕世为昏姻，彼有内难，燕实存之，其施德厚矣，结好久矣。间以求马不获而留其弟，曲在于我，奈何遽兴兵击之。拓跋涉圭沈勇有谋，幼历艰难，兵精马强，未易轻也。皇太子富于春秋，志果气锐，今委之专征，必小魏而易之，万一不如所欲，伤威毁重。愿陛下深图之。”言颇激切，垂怒，免湖官。湖，秦之子也。

秋七月，魏张衮闻燕军将至，言于魏王圭曰：“燕狃于滑台、长子之捷，竭国之资力以来，有轻我之心，宜羸形以骄之，乃可克也。”圭从之，悉徙部落畜产，西渡河千馀里以避之。燕军至五原，降魏别部三万馀家，收穄田百馀万斛，置黑城，进军临河，造船为济具。圭遣右司马许谦乞师于秦。

八月，魏王圭治兵河南，九月，进军临河。燕太子宝列兵将济，暴风起，漂其船数十艘泊南岸。魏获其甲士三百馀人，皆释而遣之。

宝之发中山也，燕主垂已有疾，既至五原，圭使人邀中山之路，伺其使者，尽执之。宝等数月不闻垂起居，圭使所执使者临河告之曰：“若父已死，何不早归。”宝等忧恐，士卒骇动。

圭使陈留公虔将五万骑屯河东，东平公仪将十万骑屯河北，略阳公遵将七万骑塞燕军之南。遵，寿鸠之子也。秦主兴遣杨佛嵩将兵救魏。

燕术士靳安言于太子宝曰：“天时不利，燕必大败，速去可免。”宝不听。安退告人曰：“吾辈皆当弃尸草野，不得归矣。”

燕、魏相持积旬，赵王麟将慕舆嵩等以垂为实死，谋作乱，奉麟为主。事泄，嵩等皆死。宝、麟等内自疑。冬十月辛未，烧船夜遁。时河冰未结，宝以魏兵必不能渡，不设斥候。十一月己卯，暴风，冰合，魏王圭引兵济河，留辎重，选精锐二万馀骑急追之。

燕军至参合陂，有大风，黑气如堤，自军后来，临覆军上。沙门支昙猛言于宝曰：“风气暴迅，魏兵将至之候，宜遣兵御之。”宝以去魏军已远，笑而不应。昙猛固请不已，麟怒曰：“以殿下神武，师徒之盛，足以横行沙漠，索虏何敢远来。而昙猛妄言惊众，当斩以徇。”昙猛泣曰：“苻氏以百万之师败于淮南，正由恃众轻敌，不信天道故也。”司徒德劝宝从昙猛言，宝乃遣麟帅骑三万居军后以备非常。麟以昙猛为妄，纵骑游猎，不肯设备。宝遣骑还诇魏兵，骑行十馀里，即解鞍寝。

魏军晨夜兼行，乙酉暮，至参合陂西。燕军在陂东，营于蟠羊山南水上。魏王圭夜部分诸将，掩覆燕军，士卒衔枚束马口潜进。丙戌，日出，魏军登山，下临燕营，燕军将东引，顾见之，士卒大惊扰乱。圭纵兵击之，燕兵走赴水，人马相腾蹑，压溺死者以万数。略阳公遵以兵邀击其前，燕兵四五万人，一时放仗敛手就禽，其遗迸去者不过数千人，太子宝等皆单骑仅免。杀燕右仆射陈留悼王绍，生禽鲁阳王倭奴、桂林王道成、济阴公尹国等文武将吏数千人，兵甲、粮货以巨万计。道成，垂之弟子也。

魏王圭择燕臣之有才用者代郡太守广川贾闰、闰从弟骠骑长史昌黎太守彝、太史郎辽东晁崇等留之，其馀欲悉给衣粮遣还，以招怀中州之人。中部大人王建曰：“燕众强盛，今倾国而来，我幸而大捷，不如悉杀之，则其国空虚，取之为易。且获寇而纵之，无乃不可乎？”乃尽坑之。十二月，圭还云中之盛乐。

燕太子宝耻于参合之败，请更击魏。司徒德言于燕主垂曰：“虏以参合之捷，有轻太子之心，宜及陛下神略以服之，不然将为后患。”垂乃以清河公会录留台事、领幽州刺史，代高阳王隆镇龙城，以阳城王兰汗为北中郎将，代长乐公盛镇蓟，命隆、盛悉引其精兵还中山，期以明年大举击魏。

二十一年春正月，燕高阳王隆引龙城之甲入中山，军容精整，燕人之气稍振。三月庚子，燕主垂留范阳王德守中山，引兵密发，逾青岭，经天门，凿山通道，出魏不意，直诣云中。魏陈留公虔帅部落三万馀家镇平城。垂至猎岭，以辽西王农、高阳王隆为前锋以袭之。是时燕兵新败，皆畏魏，强龙城兵勇锐争先。虔素不设备，闰月己卯，燕军至平城，虔乃觉之，帅麾下出战，败死，燕军尽收其部落。魏王圭震怖欲走，诸部闻虔死，皆有贰心，圭不知所适。

垂之过参合陂也，见积骸如山，为之设祭，军士皆恸哭，声震山谷。垂惭愤呕血，由是发疾，乘马舆而进，顿平城西北三十里。太子宝等闻之，皆引还。燕军叛者奔告于魏，云：“垂已死，舆尸在军。”魏王圭欲追之，闻平城已没，乃引还阴山。

垂在平城积十日，疾转笃，乃筑燕昌城而还。夏四月癸未，卒于上谷之沮阳，秘不发丧。丙申，至中山。戊戌，发丧，谥曰成武皇帝，庙号世祖。壬寅，太子宝即位，大赦，改元永康。

五月辛亥，以范阳王德为都督冀兖青徐荆豫六州诸军事、车骑大将军、冀州牧，镇邺。辽西王农为都督并雍益梁秦凉六州诸军事、并州牧，镇晋阳。又以安定王库傉官伟为太师，夫馀王蔚为太傅。甲寅，以赵王麟领尚书左仆射，高阳王隆领右仆射，长乐公盛为司隶校尉，宜都王凤为冀州刺史。

初，燕主垂先段后生子令、宝，后段后生子朗、鉴，爱诸姬子麟、农、隆、柔、熙。宝初为太子，有美称，已而荒怠，中外失望。后段后尝言于垂曰：“太子遭承平之世，足为守成之主。今国步艰难，恐非济世之才。辽西、高阳二王，陛下之贤子，宜择一人付以大业。赵王麟奸诈强愎，异日必为国家之患，宜早图之。”宝善事垂左右，左右多誉之，故垂以为贤，谓段氏曰：“汝欲使我为晋献公乎？”段氏泣而退，告其妹范阳王妃曰：“太子不才，天下所知。吾为社稷言之，主上乃以吾为骊姬，何其苦哉。观太子必丧社稷，范阳王有非常器度，若燕祚未尽，其在王乎？”宝及麟闻而恨之。

乙丑，宝使麟谓段氏曰：“后常谓主上不能守大业，今竟能不。宜早自裁，以全段宗。”段氏怒曰：“汝兄弟不难逼杀其母，况能守先业乎。吾岂爱死，但念国亡不久耳。”遂自杀。宝议以“段后谋废嫡统，无母后之道，不宜成丧。”群臣咸以为然。中书令眭邃飏言于朝曰：“子无废母之义。汉安思阎后亲废顺帝，犹得配飨太庙，况先后暧昧之言，虚实未可知乎？”乃成丧。

夏六月癸酉，魏王圭遣将军王建等击燕广宁太守刘亢泥斩之，徙其部落于平城。燕上谷太守开封公详弃郡走。详，皝之曾孙也。

燕主宝定士族旧籍，分辨清浊，校阅户口，罢营封阴之户悉属郡县。由是士民嗟怨，始有离心。上谷张恂劝圭进取中原，圭善之。

燕辽西王农悉将部曲数万口之并州。并州素乏储备，是岁早霜，民不得供其食。又遣诸部护军分监诸胡。由是民夷俱怨，潜召魏军。八月己亥，魏王圭大举伐燕，步骑四十馀万南出马邑，逾句注，旌旗二千馀里，鼓行而进。左将军雁门李栗将五万骑为前驱，别遣将军封真等从东道出军都，袭燕幽州。

燕征北大将军、幽平二州牧、清河公会母贱，而年长，雄俊有器艺，燕主垂爱之。宝之伐魏也，垂命会摄东宫事、总录，礼遇一如太子。及垂伐魏，命会镇龙城，委以东北之任，国官府佐，皆选一时才望。垂疾笃，遗言命宝以会为嗣。而宝爱少子濮阳公策，意不在会。长乐公盛与会同年，耻为之下，乃与赵王麟共劝宝立策，宝从之。乙亥，立妃段氏为皇后，策为皇太子，会、盛皆进爵为王。策年十一，素憃弱，会闻之，心愠怼。

九月，章武王宙奉燕主垂及成哀段后之丧葬于龙城宣平陵，宝诏宙悉徙高阳王隆参佐、部曲、家属还中山，会遣诏，多留部曲不遣。宙年长属尊，会每事陵侮之，见者皆知其有异志。

戊午，魏军至阳曲，乘西山，临晋阳，遣骑环城大噪而去。燕辽西王农出战，大败，奔还晋阳，司马慕舆嵩闭门拒之。农将妻子帅数千骑东走，魏中领将军长孙肥追之，及于潞川，获农妻子。燕军尽没，农被创，独与三骑逃归中山。

魏王圭遂取并州。初建台省，置刺史、太守、尚书即以下官，悉用儒生为之。士大夫诣军门者，无少长，皆引入存慰，使人人尽言，少有才用，咸加擢叙。己未，遣辅国将军奚收略地汾川，获燕丹阳王买德及离石护军高秀和。以中书侍郎张恂等为诸郡太守，招抚离散，劝课农桑。

燕主宝闻魏军将至，议于东堂。中山尹苻谟曰：“今魏军众强，千里远斗，乘胜气锐，若纵之使入平土，不可敌也，宜杜险以拒之。”中书令眭邃曰：“魏多骑兵，往来剽速，马上赍粮，不过旬日。宜令都县聚民千家为一堡，深沟高垒，清野以待之，彼至无所掠，不过六旬，食尽自退。”尚书封懿曰：“今魏兵数十万，天下之勍敌也。民虽筑堡，不足以自固，是聚兵及粮以资之也。且动摇民心，示之以弱，不如阻关拒战，计之上也。”赵王麟曰：“魏今乘胜气锐，其锋不可当，宜完守中山，待其敝而乘之。”于是修城、积粟，为持久之备。命辽西王农出屯安喜，军事动静，悉以委麟。

冬十月，魏王圭使冠军将军代人于栗䃅、宁朔将军公孙兰，帅步骑二万，潜自晋阳开韩信故道。己酉，圭自井陉趋中山。李先降魏，圭以为征东左长史。

魏王圭进攻常山，拔之，获太守苟延。自常山以东守宰，或走或降，诸郡县皆附于魏，惟中山、邺、信都三城为燕守。十一月，圭命东平公仪将五万骑攻邺，冠军将军王建、左将军李栗攻信都。戊午，圭进军中山，己未，攻之。燕高阳王隆守南郭，帅众力战，自旦至晡，杀伤数千人，魏兵乃退。圭谓诸将曰：“中山城固，宝必不肯出战。急攻则伤士，久围则费粮，不如先取邺、信都，然后图之。”丁卯，圭引兵而南。

章武王宙自龙城还，闻有魏寇，驰入蓟，与镇北将军阳城王兰乘城固守。兰，垂之从弟也。魏别将石河头攻之，不克，退屯渔阳。

圭军于鲁口，博陵太守申永奔河南，高阳太守崔宏奔海渚。圭素闻宏名，遣吏追求，获之，以为黄门侍郎，与给事黄门侍郎张衮对掌机要，创立制度。博陵令屈遵降魏，圭以为中书令，出纳号令，兼总文诰。

燕范阳王德使南安王青等夜击魏军于邺下，破之，魏军退屯新城。青等请追击之，别驾韩讠卓曰：“古人先计而后战。魏军不可击者四：悬军远客，利在野战，一也。深入近畿，顿兵死地，二也。前锋既败，后阵方固，三也。彼众我寡，四也。官军不宜动者三：自战其地，一也。动而不胜，众心难固，二也。城隍未修，敌来无备，三也。今魏无资粮，不如深垒固军以老之。”德从之，召青还。青，详之兄也。

十二月，魏辽西公贺赖卢帅骑二万会东平公仪攻邺。赖卢，讷之弟也。

魏别部大人没根有胆勇，魏王圭恶之。没根惧诛，己丑，将亲兵数十人降燕，燕主宝以为镇东大将军，封雁门公。没根求还袭魏，宝难与重兵，给百馀骑。没根效其号令，夜入魏营，至中仗，圭乃觉之，狼狈惊走。没根以所从人少，不能坏其大众，多获首虏而还。

安帝隆安元年春正月，燕范阳王德求救于秦，秦兵不出，邺中恟惧。贺赖卢自以魏王圭之舅，不受东平公仪节度，由是与仪有隙。仪司马丁建阴与德通，从而构间之，射书入城中，言其状。甲辰，风霾，昼晦，赖卢营有火，建言于仪曰：“赖卢烧营为变矣。”仪以为然，引兵退。赖卢闻之，亦退。建帅其众诣德降，且言仪师老，可击。德遣桂阳王镇、南安王青帅骑七千追击魏军，大破之。燕主宝使左卫将军慕舆腾攻博陵，杀魏所置守宰王建等。

攻信都六十馀日不下，士卒多死，庚申，魏王圭自攻信都。壬戌夜，燕宜都王凤逾城奔中山。癸亥，信都降魏。

燕主宝闻魏王圭攻信都，出屯深泽，遣赵王麟攻杨城，杀守兵三百。宝悉出珍宝及宫人募郡县群盗以击魏。

二月己巳朔，圭还屯杨城。没根兄子丑提为并州监军，闻其叔父降燕，惧诛，帅所部兵还国作乱。圭欲北还，遣其国相涉延求和于燕，且请以其弟为质。宝闻魏有内难，不许，使冗从仆射兰真责圭负恩，悉发其众步卒二十万，骑三万七千屯于曲阳之柏肆，营于滹沱水北以邀之。丁丑，魏军至，营于水南。宝潜师夜济，募勇敢万馀人袭魏营，宝陈于营北以为之援。募兵因风纵火，急击魏军，魏军大乱，圭惊起，弃营跣走。燕将军乞特真帅百馀人至其帐下，得圭衣靴。既而募兵无故自惊，互相斫射，圭于营外望见之，乃击鼓收众，左右及中军将士稍稍来集，多布火炬于营外，纵骑冲之，募兵大败，还赴宝陈。宝引兵复渡水北。戊寅，魏整众而至，与燕相持，燕军夺气。宝引还中山，魏兵随而击之，燕兵屡败。宝惧，弃大军，帅骑二万奔还，时大风雪，冻死者相枕。宝恐为魏军所及，命士卒皆弃袍仗、兵器数十万，寸刃不返。燕之朝臣将卒降魏及为魏所系虏者甚众。

先是，张衮尝为魏王圭言燕秘书监崔逞之材，圭得之，甚喜，以逞为尚书，使录三十六曹，任以政事。

己卯夜，燕尚书郎慕舆皓谋弑燕主宝，立赵王麟，不克，斩关出奔魏。麟由是不自安。

初，燕清河王会闻魏军东下，表求赴难，燕主宝许之。会初无去意，使征南将军库傉官伟、建威将军馀崇将兵五千为前锋。崇，嵩之子也。伟等顿卢龙近百日，无食。啖马牛且尽，会不发。宝怒，累诏切责。会不得已，以治行简练为名，复留月馀。时道路不通，伟欲使轻军前行通道，侦魏强弱，且张声势。诸将皆畏避不欲行。馀崇奋曰：“今巨寇滔天，京都危逼，匹夫犹思致命以救君父，诸君荷国宠任，而更惜生乎。若社稷倾覆，臣节不立，死有馀辱。诸君安居于此，崇请当之。”伟喜，简给步骑数百人。崇进至渔阳，遇魏千馀骑。崇谓其众曰：“彼众我寡，不击则不得免。”乃鼓噪直进，崇手杀十馀人。魏骑溃去，崇亦引还，斩首获生，具言敌中阔狭，众心稍振。会乃上道徐进，是月始达蓟城。

魏围中山既久，城中将士皆思出战。征北大将军隆言于宝曰：“涉圭虽屡获小利，然顿兵经年，凶势阻屈，士马死伤大半，人心思归，诸部离解，正是可破之时也。加之举城思奋，若因我之锐，乘彼之衰，往无不克。如其持重不决，将卒气丧，日益困逼，事久变生，后虽欲用之，不可得也。”宝然之。而卫大将军麟每沮其议，隆成列而罢者，前后数四。

宝使人请于魏王圭，欲还其弟觚，割常山以西皆与魏以求和。圭许之。既而宝悔之。己酉，圭如卢奴，辛亥，复围中山。燕将士数千人俱自请于宝曰：“今坐守穷城，终于困敝。臣等愿得一出乐战，而陛下每抑之，此为坐自摧败也。且受围历时，无他奇变，徒望积久寇贼自退。今内外之势，强弱悬绝，彼必不自退明矣。宜从众一决。”宝许之。隆退而勒兵，召诸参佐谓之曰：“皇威不振，寇贼内侮，臣子同耻，义不愿生。今幸而破贼，吉还固善，若其不幸，亦使吾志节获展。卿等有北见吾母者，为吾道此情也。”乃被甲上马，诣门俟命。麟复固止。宝众大忿恨，隆涕泣而还。

是夜，麟以兵劫左卫将军北地王精，使帅禁兵弑宝。精以义拒之，麟怒，杀精出奔西山，依丁零馀众。于是城中人情震骇。

宝不知麟所之，以清河王会军在近，恐麟夺会军，先据龙城，乃召隆及骠骑大将军农谋去中山，走保龙城。隆曰：“先帝栉风沐雨以成中兴之业，崩未期年而天下大坏，岂得不谓之孤负邪。今外寇方盛而内难复起，骨肉乖离，百姓疑惧，诚不可以拒敌，北迁旧都，亦事之宜然。龙川地狭民贫，若以中国之意取足其中，复朝夕望有大功，此必不可。若节用爱民，务农训兵，数年之中，公私充实，而赵、魏之间，厌苦寇暴，民思燕德，庶几返旆，克复故业。如其未能，则凭险自固，犹足以优游养锐耳。”宝曰：“卿言尽理，朕一从卿意耳。”

辽东高抚善卜筮，素为隆所信厚，私谓隆曰：“殿下北行，终不能达，太妃亦不可得见。若使主上独往，殿下潜留于此，必有大功。”隆曰：“国有大难，主上蒙尘，且老母在北，吾得北首而死，犹无所恨，卿是何言也。”乃遍召僚佐，问其去留，唯司马鲁恭、参军成岌愿从，馀皆欲留，隆并听之。

农部将谷会归说农曰：“城中之人，皆涉圭参合所杀者父兄子弟，泣血踊跃欲与魏战而为卫军所抑。今闻主上当北迁，皆曰：得慕容氏一人奉而立之，以与魏战，死无所恨。大王幸而留此，以副众望，击退魏军，抚宁畿甸，奉迎大驾，亦不失为忠臣也。”农欲杀归而惜其材力，谓之曰：“必如此以望生，不如就死。”

壬子夜，宝与太子策、辽西王农、高阳王隆、长乐王盛等万馀骑出赴会军，河间王熙、渤海王朗、博陵王鉴皆幼，不能出城，隆还入迎之，自为鞁乘，俱得免。燕将王沈等降魏。乐浪王惠、中书侍郎韩范、员外郎段宏、太史令刘起等师工伎三百奔邺。

中山城中无主，百姓惶惑，东门不闭。魏王圭欲夜入城，冠军将军王建志在虏掠，乃言恐士卒盗乱库物，请俟明旦，圭乃止。燕开封公详从宝不及，城中立以为主，闭门固守。圭尽众攻之，连日不拔。使人登巢车临城谕之曰：“慕容宝已弃汝走，汝曹百姓空自取死，欲谁为乎？”皆曰：“群小无知，恐复如参合之众，故苟延旬月之命耳。”圭顾王建而唾其面。使中领将军长孙肥、左将军李东将三千骑追宝至范阳，不及，破其新城戍而还。

燕主宝出中山，与赵王麟遇于开城。麟不意宝至，惊骇，帅其众奔蒲阴，复出屯望都，土人颇供给之。慕容详遣兵掩击麟，获其妻子，麟脱走入山。甲寅，宝至蓟，殿中亲近散亡略尽，惟高阳王隆所领数百骑为宿卫。清河王会帅骑卒二万迎于蓟南，宝怪会容止怏怏有恨色，密告隆及辽西王农。农、隆俱曰：“会年少，专任方面，习骄所致，岂有他也，臣等当以礼责之。”宝虽从之，然犹诏解会兵以属隆。隆固辞，乃减会兵分给农、隆。又遣西河公库傉官骥帅兵三千助守中山。

丙辰，宝尽徙蓟中府库北趣龙城。魏石河头引兵追之，戊午，及宝于夏谦泽。宝不欲战，清河王会曰：“臣抚教士卒，惟敌是求。今大驾蒙尘，人思效命，而虏敢自送，众心忿愤。兵法曰归师勿遏，又曰置之死地而后生。今我皆得之，何患不克。若其舍去，贼必乘人，或生馀变。”宝乃从之。会整陈与魏兵战，农、隆等将南来骑冲之，魏兵大败，追奔百馀里，斩首数千级。隆又独追数十里而还，谓故吏留台治书阳璆曰：“中山城中积兵数万，不得展吾意，今日之捷，令人遗恨。”因慷慨流涕。

会既败魏兵，矜很滋甚，隆屡训责之，会益忿恚。会以农、隆皆尝镇龙城，属尊位重，名望素出已右，恐至龙城权政不复在已，又知终无为嗣之望，乃谋作乱。

幽、平之兵皆怀会恩，不乐属二王，请于宝曰：“清河王勇略高世，臣等与之誓同生死，愿陛下与皇太子、诸王留蓟宫，臣等从王南解京师之围，还迎大驾。”宝左右皆恶会，言于宝曰：“清河王不得为太子，神色甚不平。且其才武过人，善收人心，陛下若从众请，臣恐解围之后，必有卫辄之事。”宝乃谓众曰：“道通年少，才不及二王，岂可当专征之任。且朕方自统六师，仗会以为羽翼，何可离左右也。”众不悦而退。

左右劝宝杀会，侍御史仇尼归闻之，告会曰：“大王所恃者父，父已异图。所仗者兵，兵已去手。欲于何所自容乎。不如诛二王，废太子，大王自处东宫，兼将相之任，以匡复社稷，此上策也。”会犹豫未许。

宝谓农、隆曰：“观道通志趣，必反无疑，宜早除之。”农、隆曰：“今寇敌内侮，中土纷纭，社稷之危，有如累卵。会镇抚旧都，远赴国难，其威名之重，足以震动四邻。逆状未彰而遽杀之，岂徒伤父子之恩，亦恐大损威望。”宝曰：“会逆志已成，卿等慈恕，不忍早杀，恐一旦为变，必先害诸父，然后及吾，至时勿悔自负也。”会闻之，益惧。

夏四月癸酉，宝宿广都黄榆谷，会遣其党仇尼归、吴提染干帅壮士二十馀人分道袭农、隆，杀降于帐下，农被重创，执仇尼归逃入山中。会以仇尼归被执，事终显发，乃夜诣宝曰：“农、隆谋逆，臣已除之。”宝欲讨会，阳为好言以安之，曰：“吾素疑二王久矣，除之甚善。”

甲戌旦，会立仗严备，乃引道。会欲弃隆丧，馀崇涕泣固请，乃听载随军。农出，自归，宝呵之曰：“何以自负邪。”命执之。行十馀里，宝顾召群臣食，且议农罪。会就坐，宝目卫军将军慕舆腾使斩会，伤其首，不能杀。会走赴其军，勒兵攻宝。宝帅数百骑驰二百里，晡时，至龙城。会遣骑追至石城，不及。

乙亥，会遣仇尼归攻龙城，宝夜遣兵袭击，破之。会遣使请诛左右佞臣，并求为太子，宝不许。会尽收乘舆器服，以后宫分给将帅，署置百官，自称皇太子、录尚书事，引兵向龙城，以讨慕舆腾为名。丙子，顿兵城下。宝临西门，会乘马遥与宝语，宝责让之。会命军士向宝大噪以耀威，城中将士皆愤怒，向暮出战，大破之。会兵死伤大半，走还营。侍御郎高云夜帅敢军士百馀人袭会军，会众皆溃。会将十馀骑奔中山，开封公详杀之。宝杀会母及其三子。丁丑，宝大赦，凡与会同谋者皆除罪，复旧职。论功行赏，封侯者数百人。

魏王圭以军食不给，命东平公仪去邺，徙屯巨鹿，积租杨城。慕容详出步卒六千人，伺间袭魏诸屯，圭击破之，斩首五千，生擒七百人，皆纵之。

五月，燕库傉官骥入中山，与开封公详相攻。详杀骥，尽灭库傉官氏，又杀中山尹苻谟，夷其族。中山城无定主，民恐魏兵乘之，男女结盟，人自为战。

甲辰，魏王圭罢中山之围，就谷河间，督诸郡义租。甲寅，以东平公仪为骠骑大将军、都督中外诸军事、兖豫雍荆徐扬六州牧、左丞相，封卫王。

慕容详自谓能却魏兵，威德已振，乃即皇帝位，改元建始，置百官。以新平公可足浑潭为车骑大将军、尚书令。杀拓跋觚以固众心。

邺中官属劝范阳王德称尊号，会有自龙城来者，知燕主宝犹存，乃止。

秋七月，慕容详杀可足浑潭。详嗜酒奢淫，不恤士民，刑杀无度，所诛王公以下五百馀人，群下离心。城中饥窘，详不听民出采稆，死者相枕，举城皆谋迎赵王麟。详遣辅国将军张骧帅五千馀人督租于常山，麟自下零入骧军，潜袭中山，城门不闭，执详，斩之。麟遂称尊号，听人四出采稆。人既饱，求与魏战，麟不从，稍复穷饿。魏王圭军鲁口，遣长孙肥帅骑七千袭中山，入其郛。麟追至泒水，为魏所败而还。

八月丙寅朔，魏王圭徙军常山之九门。军中大疫，人畜多死，将士皆思归。圭问疫于诸将，对曰：“在者才什四五。”圭曰：“此固天命，将若之何。四海之民，皆可为国，在吾所以御之耳，何患无民。”群臣乃不敢言。遣抚军大将军略阳公遵袭中山，入其郛而还。

中山饥甚，慕容麟帅二万馀人出据新市。九月甲子晦，魏王圭进军攻之。太史令晁崇曰：“不吉。昔纣以甲子亡，谓之疾日，兵家忌之。”圭曰：“纣以甲子亡，周武不以甲子兴乎？”崇无以对。冬十月丙寅，麟退阻泒水。甲戌，圭与麟战于义台，大破之，斩首九千馀级。麟与数十骑驰取妻子入西山，遂奔邺。

甲申，魏克中山，燕公卿、尚书、将吏、士卒降者二万馀人。

燕人有自中山至龙城者，言拓跋涉圭衰弱，司徒德完守邺城。会德表至，劝燕主宝南还。十二月，宝遣将军启仑视形势。

乙亥，慕容麟至邺，说范阳王德曰：“魏既克中山，将乘胜攻邺。邺中虽有蓄积，然城大难固，且人多恇惧，不可守也，不如南趣滑台。”时鲁阳王和镇滑台，亦遣使迎德。

二年春正月，范阳王德自邺徙滑台。魏卫王仪入邺，追德至河，弗及。赵王麟上尊号于德，德称燕王，以统府行帝制，置百官，以赵王麟为司空，领尚书令。

燕启仑还至龙城，言中山已陷，燕主宝命罢兵，辽西王农言于宝曰：“今迁都尚新，未可南征，宜因成师袭库莫奚，取其牛马以充军资，更审虚实，俟明年而议之。”宝从之。己未，北行。庚申，渡浇洛水，会南燕王德遣侍郎李延诣宝，言：“涉圭西上，中国空虚”，延追宝及之，宝大喜，即日引还。

燕主宝还龙城宫，诏诸军就顿，不听罢散，文武将士皆以家属随驾。辽西王农、长乐王盛切谏，以为“兵疲力弱，魏新得志，未可与敌，宜且养兵观衅”。宝将从之，抚军将军慕舆腾曰：“百姓可与守成，难与图始。今师众已集，宜独决圣心，乘机进取，不宜广采异同，以沮大计。”宝乃曰：“吾计决矣，敢谏者斩。”二月乙亥，宝出就顿，留盛统后事。己卯，燕军发龙城，慕舆腾为前军，司空农为中军，宝为后军，相去各一顿，连营百里。

壬午，宝至乙连，长上段速骨、宋赤眉等因众心之惮征役，遂作乱。速骨等皆高阳王隆旧队，共逼立隆子高阳王崇为主，杀乐浪威王宙、中牟熙公段谊及宗室诸王。河间王熙素与崇善，崇拥佑之，故独得免。燕主宝将千馀骑奔司空农营，农将出迎，左右抱其腰止之，曰：“宜小澄清，不可便出。”农引刀将斫之，遂出见宝，又驰信追慕舆腾。癸未，宝、农引兵还趣大营讨速骨等。农营兵亦厌征役，皆弃仗走，腾营亦溃。宝、农奔还龙城。长乐王盛闻乱，引兵出迎，宝、农仅而得免。

燕尚书顿丘王兰汗阴与段速骨等通谋，引兵营龙城之东。城中留守兵至少，长乐王盛徙内近城之民，得丁夫万馀，乘城以御之。速骨等同谋才百馀人，馀皆为所驱胁，莫有斗志。三月甲午，速骨等将攻城，辽西桓烈王农恐不能守，且为兰汗所诱，夜潜出赴之，冀以自全。明旦，速骨等攻城，城上拒战甚力，速骨之众死者以百数。速骨乃将农循城，农素有忠节威名，城中之众恃以为强，忽见在城下，无不惊愕丧气，遂皆逃溃。速骨入城，纵兵杀掠，死者狼藉。宝、盛与慕舆腾、馀崇、张真、李旱、赵恩等轻骑南走。速骨幽农于殿内。长上阿交罗，速骨之谋主也，以高阳王崇幼弱，更欲立农。崇亲信鬷让、出力犍等闻之，丁酉，杀罗及农。速骨即为之诛让等。农故吏左卫将军宇文拔亡奔辽西。

庚子，兰汗袭击速骨，并其党尽杀之，废崇，奉太子策，承制大赦。遣使迎宝，及于蓟城。宝欲还，长乐王盛等皆曰：“汗之忠诈未可知，今单骑赴之，万一汗有异志，悔之无及。不如南就沈阳王，合众以取冀州，若其不捷，收南方之众徐归龙都，亦未晚也。”宝从之。

夏四月，燕主宝过邺，邺人请留，宝不许。南至黎阳，伏于河西，遣中黄门令赵思告北地王锺曰：“上以二月得丞相表，即时南征，至乙连，会长上作乱，失据来此。王亟白丞相奉迎。”锺，德之从弟也，首劝德称尊号，闻而恶之，执思付狱，以状白南燕王德。德谓群下曰：“卿等以社稷大计，劝我摄政，吾亦以嗣帝播越，民神乏主，故权顺群议，以系众心。今天方悔祸，嗣帝得还，吾将具法驾奉迎，谢罪行阙，何如？”黄门侍郎张华曰：“今天下大乱，非雄才无以宁济群生。嗣帝暗懦，不能绍隆先统。陛下若蹈匹夫之节，舍天授之业，威权一去，身首不保，况社稷其得血食乎？”慕舆护曰：“嗣帝不达时宜，委弃国都，自取败亡，不堪多难，亦已明矣。昔蒯聩出奔，卫辄不纳，《春秋》是之。以子拒父犹可，况以父拒子乎。今赵思之言，未明虚实，臣请为陛下驰往诇之。”德流涕遣之。

护帅壮士数百人随思而北，声言迎卫，其实图之。宝既遣思诣锺，于后得樵者，言德已称制，惧而北走。护至无所见，执思以还。德以思练习典故，欲留而用之，思曰：“犬马犹知恋主，思虽刑臣，乞还就上。”德固留之，思怒曰：“周室东迁，晋、郑是依。殿下亲则叔父，位为上公，不能帅先群后，以匡帝室，而幸本根之倾，为赵王伦之事，思虽不能如申包胥之存楚，犹慕龚君胜不偷生于莽世也。”德斩之。

宝遣扶风忠公慕舆腾与长乐王盛招集冀州。盛以腾素暴横，为民所怨，乃杀之。行至巨鹿、长乐，说诸豪杰，皆愿起兵奉宝。宝以兰汗祀燕宗庙，所为似顺，意欲还龙城，不肯留冀州。乃北行，至建安，抵民张曹家。曹素武健，请为宝合众，盛亦劝宝宜且驻留，察汗情状。宝乃遣冗从仆射李旱先往见汗，宝留顿石城。会汗遣左将军苏超奉迎，陈汗忠款。宝以汗燕主垂之舅，盛之妃父也，谓必无他，不待旱返，遂行。盛流涕固谏，宝不听，留盛在后，盛与将军张真下道避匿。

丁亥，宝至索莫汗陉，去龙城四十里，城中皆喜。汗惶怖，欲自出请罪，兄弟共谏止之。汗乃遣弟加难帅五百骑出迎，又遣兄提闭门止仗，禁人出入。城中皆知其将为变，而无如之何。加难见宝于陉北，拜谒已，从宝俱进。颍阴烈公馀崇密言于宝曰：“观加难形色，祸变甚逼，宜留三思，奈何径前。”宝不从。行数里，加难先执崇，崇大呼骂曰：“汝家幸缘肺附，蒙国宠荣，覆宗不足以报。今乃敢谋篡逆，此天地所不容，计旦暮即屠灭，但恨我不得手脍汝曹耳。”加难杀之，引宝入龙城外邸，弑之。汗谥宝曰灵帝。杀献哀太子策及王、公、卿、士百馀人。自称大都督、大将军、大单于、昌黎王，改元青龙。以堤为太尉，加难为车骑将军。封河间王熙为辽东公，如杞、宋故事。

长乐王盛闻之，驰欲赴哀，张真止之。盛曰：“我今以穷归汗，汗性愚浅，必念婚姻，不忍杀我。旬月之间，足以展我情志。”遂往见汗。汗妻乙氏及盛妃皆泣涕请盛于汗，盛妃复顿头于诸兄弟，汗恻然哀之，乃舍盛于宫中，以为侍中、左光禄大夫，亲待如旧。堤、加难屡请杀盛，汗不从。堤骄很荒淫，事汗多无礼，盛因而间之，由是汗兄弟浸相嫌忌。

燕太原王奇，楷之子，兰汗之外孙也，汗亦不杀，以为征南将军得。入见长乐王盛，盛潜使奇逃出起兵。奇起兵于建安，众至数千，汗遣兰提讨之。盛谓汗曰：“善驹小儿，未能办此，岂非有假托其名，欲为内应者乎。太尉素骄，难信，不宜委以大众。”汗然之，罢堤兵，更遣抚军将军仇尼慕将兵讨奇。

于是龙城自夏不雨至于秋七月，汗日诣燕诸庙及宝神座顿首祷请，委罪于兰加难。堤及加难闻之，怒，且惧诛，乙巳，相与帅所部袭仇尼慕军，败之。污大惧，遣太子穆将兵讨之。穆谓汗曰：“慕容盛我之仇雠，必与奇相表里，此乃腹心之疾，不可养也，宜先除之。”汗欲杀盛，先引见察之，盛妃知之，密以告盛。盛称疾不出，汗亦止之不杀。

李旱、卫双、刘忠、张豪、张真，皆盛素所厚也，而穆引以为腹心，旱、双得出入至盛所，潜与盛结谋。丁未，穆击堤、加难等，破之。庚戌，飨将士，汗、穆皆醉，盛夜如厕，因逾垣入于东宫，与旱等共杀穆。时军未解严，皆聚在穆舍，闻盛得出，呼跃争先，攻汗，斩之。汗子鲁公和、陈公扬分屯令支、白狼，盛遣旱、真袭诛之。堤、加难亡匿，捕得，斩之。于是内外帖然，士女相庆。宇文拔帅壮丁数百来赴，盛拜拔为大宗正。

辛亥，告于太庙，令曰：“赖五祖之休，文武之力，宗庙社稷幽而复显。不独孤以眇眇之身免不同天之责，凡在臣民皆得明目当世。”因大赦，改元建平。盛谦不敢称尊号，以长乐王摄行统制，诸王皆降称公。以东阳公根为尚书左仆射，卫伦、阳璆、鲁恭、王腾为尚书，悦真为侍中，阳哲为中书监，张通为中领军，自余文武各复旧位。改谥宝曰惠闵皇帝，庙号烈宗。群臣固请上尊号，盛不许。

八月，燕以河间公熙为侍中、车骑大将军、中领军司隶校尉，城阳公元为卫将军。元，宝之子也。又以刘忠为左将军，张豪为后将军，并赐姓慕容氏。

冬十月癸酉，燕群臣覆上尊号，丙子，长乐王盛始即皇帝位，大赦。尊皇后段氏曰皇太后，太妃丁氏曰献庄皇后。

三年。初，秦主登之弟广帅众三千依南燕王德，德以为冠军将军，处之乞活堡。会荧惑守东井，或言秦当复兴，广乃自称秦王，击南燕北地王锺，破之。是时滑台孤弱，土无十城，众不过一万，锺既败，附德者多去德而附广。德乃留鲁阳王和守滑台，自帅众讨广，斩之。

燕主宝之至黎阳也，鲁阳王和长史李辩劝和纳之，和不从。辩惧，故潜引晋军至管城，欲因德出战而作乱。既而德不出，辩愈不自安。及德讨苻广，辩复劝和反，和不从，辩乃杀和以滑台降魏。魏行台尚书和跋在邺，帅轻骑自邺赴之。既至，辩悔之，闭门拒守。跋使尚书郎邓晖说之，辩乃开门内跋。跋悉收德宫人、府库。德遣兵击跋，跋逆击，破之，又破德将桂阳王镇，俘获千馀人。陈、颍之民多附于魏。

南燕右卫将军慕容云斩李辩，帅将士家属二万馀口出滑台赴德。德欲攻滑台，韩范曰：“向也魏为客，吾为主人。今也吾为客，魏为主人。人心危惧，不可复战，不如先据一方，自立基本，乃图进取。”张华曰：“彭城，楚之旧都，可攻而据之。”北地王锺等皆劝德攻滑台。尚书潘聪曰：“滑台四通八达之地，北有魏，南有晋，西有秦，居之未尝一日安也。彭城土广人稀，平夷无险，且晋之旧镇，未易可取。又密迩江、淮，夏秋多水，乘舟而战者，吴之所长，我之所短也。青州沃野二千里，精兵十馀万，左有负海之饶，右有山河之固，广固城曹嶷所筑，地形阻峻，足为帝王之都。三齐英杰，思得明主以立功于世久矣。辟闾浑昔为燕臣，今宜遣辩士驰说于前，大兵继踵于后，若其不服，取之如拾芥耳。既得其地，然后闭关养锐，伺隙而动，此乃陛下之关中、河内也。”德犹豫未决。沙门竺朗素善占候，德使牙门苏抚问之。朗曰：“敬览三策，潘尚书之议，兴邦之言也。且今岁之初，彗星起奎、娄，扫虚、危。彗者除旧布新之象，奎、娄为鲁，虚、危为齐，宜先取兖州，巡抚琅邪，至秋乃北徇齐地，此天道也。”抚又密问以年世，朗以《周易》筮之，曰：“燕衰庚戌，年则一纪，世则及子。”抚还报德，德乃引师而南，兖州北鄙诸郡县皆降之。德置守宰以抚之，禁军士无得虏掠，百姓大悦，牛酒属路。

秋七月，南燕王德遣使说幽州刺史辟闾浑，欲下之。浑不从，德遣北地王锺帅步骑二万击之。德进据琅邪，徐、兖之民归附者十馀万。德自琅邪引兵而北，以南海王法为兖州刺史，镇梁父。进攻莒城，守将任安委城走，德以潘聪为徐州刺史，镇莒城。兰汗之乱，燕吏部尚书封孚南奔辟闾浑，浑表为渤海太守。及德至，孚出降，德大喜曰：“孤得青州不为喜，喜得卿耳。”遂委以机密。北地王锺传檄青州诸郡，谕以祸福。辟闾浑徙八千馀家入守广固，遣司马崔诞戍薄荀固，平原太守张豁戍柳泉，诞、豁承檄皆降于德。浑惧，携妻子奔魏。德遣射声校尉刘纲追之，及于莒城，斩之。浑子道秀自诣德，请与父俱死。德曰：“父虽不忠，而子能孝。”特赦之。浑参军张瑛为浑作檄，辞多不逊，德执而让之。瑛神色自若，徐曰：“浑之有臣，犹韩信之有蒯通。通遇汉祖而生，臣遭陛下而死，比之古人，窃为不幸耳。”德杀之。遂定都广固。

四年。南燕王德即皇帝位于广固，大赦，改元建平。更名备德，欲使吏民易避。追谥燕主𬀩曰幽皇帝。以北地王锺为司徒，慕舆拔为司空，封孚为左仆射，慕舆护为右仆射。立妃段氏为皇后。
