晋武帝太元十四年。初，帝既亲政事，威权已出，有人主之量。己而溺于酒色，委事于琅邪王道子。道子亦嗜酒，日夕与帝以酣歌为事。又崇尚浮屠，穷奢极费，所亲昵者皆姏姆、僧尼。左右近习，争弄权柄，交通请托，贿赂公行，官赏滥杂，刑狱谬乱。尚书令陆纳望宫阙叹曰：“好家居，纤儿欲撞坏之邪？”左卫领营将军会稽许营上疏曰：“今台府局吏、直卫武官及仆隶婢儿取母之姓者，本无乡邑品第，皆得为郡守县令，或带职在内，及僧尼乳母，竞进亲党，又受货赂。辄临官领众，政教不均，暴滥无罪，禁令不明，劫盗公行。昔年下书敕群下尽规，而众议兼集，无所采用。臣闻佛者清远玄虚之神，今僧尼往往依傍法服，五诫粗法尚不能遵，况精妙乎。而流惑之徒，竞加敬事，又侵渔百姓，取财为惠，亦未合布施之道也。”疏奏，不省。

道子势倾内外，远近奔凑，帝渐不平，然犹外加优崇。侍中王国宝以谗佞有宠于道子，扇动朝众，讽八座启道子宜进位丞相、扬州牧，假黄钺，加殊礼。护军将军南平车胤曰：“此乃成王所以尊周公也。今主上当阳，非成王之比。相王在位，岂得为周公乎？”乃称疾不署。疏奏，帝大怒，而嘉胤有守。


中书侍郎范宁、徐邈为帝所亲信，数进忠言，补正阙失，指斥奸党。王国宝，宁之甥也，宁尤疾其阿谀，劝帝黜之。陈郡袁悦之有宠于道子，国宝使悦之因尼支妙音致书于太子母陈淑媛云：“国宝忠谨，宜见亲信。“帝知之，发怒，托以他事斩悦之。国宝大惧，与道子共谮范宁，出为豫章太守。宁临发，上疏言：“今边烽不举，而仓库空匮。古者使民岁不过三日，今之劳扰，殆无三日之休，至有生儿不复举养，鳏寡不敢嫁娶。臣恐社稷之忧，厝火积薪，不足喻也。”


十五年。琅邪王道子恃宠骄恣，侍宴酣醉，或亏礼敬。帝浸不能平，欲选时望为藩镇以潜制道子，问于太子左卫率王雅曰：“吾欲用王恭、殷仲堪何如？”雅曰：“王恭风神简贵，志气方严。仲堪谨于细行，以文义着称。然皆峻狭自是，且干略不长，若委以方面，天下无事足以守职，若其有事必为乱阶矣。”帝不从。恭，蕴之子。仲堪，融之孙也。二月，以中书令王恭为都督青兖幽并冀五州诸军事、兖青二州刺史，镇京口。九月，以侍中王国宝为中书令，俄兼中领军。

十六年秋九月癸未，以尚书右仆射王珣为左仆射。珣，桓温之故吏也。

十七年冬十一月癸酉，以黄门郎殷仲堪为都督荆益宁三州诸军事、荆州刺史，镇江陵。仲堪虽有英誉，资望犹浅，议者不以为允。到官，好行小惠，纲目不举。

南郡公桓玄负其才地，以雄豪自处，朝廷疑而不用，年二十三始拜太子洗马。玄尝诣琅邪王道子，值其酣醉，张目与众客曰：“桓温晚涂欲作贼，云何”玄伏地流汗，不能起，由是益不自安，常切齿于道子。后出补义兴太守，郁郁不得志，叹曰：“父为九州岛岛伯，儿为五湖长。”遂弃官归国，上疏自讼曰：“先臣勤王匡复之勋，朝廷遗之，臣不复计。至于先帝龙飞，陛下继明，请问谈者，谁之由邪？”疏寝不报。


玄在江陵，仲堪甚敬惮之。桓氏累世临荆州，玄复豪横，士民畏之，过于仲堪。尝于仲堪听事前戏马，以槊拟仲堪。仲堪中兵参军彭城刘迈谓玄曰：“马槊有馀，精理不足。”玄不悦，仲堪为之失色。玄出，仲堪谓迈曰：“卿狂人也。玄夜遣杀卿，我岂能相救邪？”使迈下都避之。玄使人追之，迈仅而获免。征虏参军豫章胡藩过江陵，见仲堪，说之曰：“桓玄志趣不常，每怏怏于失职，节下崇待太过恐非将来之计也。”仲堪不悦。藩内弟同郡罗企生为仲堪功曹，藩退谓企生曰：“殷侯倒戈以授人，必及于祸。君不早图去就，后悔无及矣。”

庚寅，立皇子德文为琅邪王，徙琅邪王道子为会稽王。

二十年春三月，皇太子出就东宫，以丹阳尹王雅领少傅。时会稽王道子专权奢纵，嬖人赵牙本出倡优，茹千秋本钱塘捕贼吏，皆以谄赂得进。道子以牙为魏郡太守，千秋为骠骑咨议参军。牙为道子开东第，筑山穿池，功用巨万。帝尝幸其第，谓道子曰：“府内乃有山，甚善，然修饰太过。”道子无以对。帝去，道子谓牙曰：“上若知山是人力所为，尔必死矣。”牙曰：“公在，牙何敢死。”营作弥甚。千秋卖官招权，聚货累亿。博平令吴兴闻人奭上疏言之，帝益恶道子，而逼于太后，不忍废黜。乃擢时望及所亲幸王恭、郗恢、殷仲堪、王珣、王雅等使居内外要任，以防道子。道子亦引王国宝及国宝从弟琅邪内史绪以为腹心。由是朋党竞起，无复向时友爱之驩矣。太后每和解之。中书侍郎徐邈从容言于帝曰：“汉文明主，犹悔淮南，世祖聪达，负愧齐王。兄弟之际，实为深慎。会稽王虽有酣媟之累，宜加宏贷，消散群议，外为国家之计，内慰太后之心。”帝纳之，复委任道子如故。

二十一年。帝嗜酒，流连内殿，醒治既少，外人罕得进见。张贵人宠冠后宫，后宫皆畏之。秋九月庚申，帝与后宫宴，妓乐尽侍。时贵人年近三十，帝戏之曰：“汝以年亦当废矣，吾意更属少者。”贵人潜怒，向夕，帝醉，寝于清暑殿。贵人遍饮宦者酒，散遣之，使婢以被蒙帝面，弑之，重赂左右，云：“因魇暴崩”。时太子暗弱，会稽王道子昏荒，遂不复推问。王国宝夜叩禁门，欲入为遗诏，侍中王爽拒之曰：“大行晏驾，皇太子未至，敢入者斩。”国宝乃止。爽，恭之弟也。辛酉，太子即皇帝位，大赦。

癸亥，有司奏会稽王道子宜进位太傅、扬州牧，假黄钺，诏内外众事动静咨之。安帝幼而不慧，口不能言，至于寒暑饥饱亦不能辨，饮食寝兴皆非已出。母弟琅邪王德文性恭谨，常侍左右，为之节适，始得其宜。

初，王国宝党附会稽王道子，骄纵不法，屡为御史中丞褚粲所纠。国宝起斋，侔清暑殿，孝武帝甚恶之。国宝惧，遂更求媚于帝而疏道子，帝复宠昵之。道子大怒，尝于内省面责国宝，以剑掷之，旧好尽失。及帝崩，国宝复事道子，与王绪共为邪谄，道子更惑之，倚为心腹，遂参管朝权，威震内外，并为时之所疾。

王恭入赴山陵，每正色直言，道子深惮之。恭罢朝叹曰：“榱栋虽新，便有黍离之叹。”绪说国宝，因恭入朝，劝相王伏兵杀之，国宝不许。道子欲辑和内外，乃深布腹心于恭，冀除旧恶，而恭每言及时政，辄厉声色。道子知恭不可和协，遂有相图之志。

或劝恭因入朝以兵诛国宝，恭以豫州刺史庾楷士马甚盛，党于国宝，惮之，不敢发。王珣谓恭曰：“国宝虽终为祸乱，要之罪逆未彰，今遽先事而发，必大失朝野之望。况拥强兵窃发于京辇，谁谓非逆。国宝若遂不改，恶布天下，然后顺众心以除之，亦无忧不济也。”恭乃止。既而谓珣曰：“比来视君一似胡广。”珣曰：“王陵廷争，陈平慎默，但问岁晏何如耳。”

冬十月甲申，葬孝武帝于隆平陵。王恭还镇，将行，谓道子曰：“主上谅暗，冢宰之任，伊、周所难，愿大王亲万机，纳直言，放郑声，远佞人。”国宝等愈惧。

安帝隆安元年春正月己亥朔，帝加元服，改元。以左仆射王珣为尚书令。领军将军王国宝为左仆射，领选，仍加后将军、丹阳尹。会稽王道子悉以东宫兵配国宝，使领之。

夏四月，仆射王国宝、建威将军王绪依附会稽王道子，纳贿穷奢，不知纪极。恶王恭、殷仲堪，劝道子裁损其兵权，中外恟恟不安。恭等各缮甲勒兵，表请北伐。道子疑之，诏以盛夏妨农，悉使解严。

恭遣使与仲堪谋讨国宝等。桓玄以仕不得志，欲假仲堪兵势以作乱，乃说仲堪曰：“国宝与君诸人素已为对，唯患相毙之不速耳。今既执大权，与王绪相表里，其所回易，无不如志。孝伯居元舅之地，必未敢害之。君为先帝所拔，超居方任，人情皆以君为虽有思致，非方伯才。彼若发诏征君为中书令，用殷𫖮为荆州，君何以处之？”仲堪曰：“忧之久矣，计将安出。”玄曰：“孝伯疾恶深至，君宜潜与之约，兴晋阳之甲以除君侧之恶，东西齐举，玄虽不肖，愿帅荆、楚豪杰荷戈先驱，此桓、文之勋也。”仲堪深然之。乃外结雍州刺史郗恢，内与从兄南蛮校尉𫖮、南郡相陈留江绩谋之。𫖮曰：“人臣当各守职分，朝廷是非，岂藩屏之所制也。晋阳之事，不敢预闻。”仲堪固邀之，𫖮怒曰：“吾进不敢同，退不敢异。”绩亦极言其不可。𫖮恐绩及祸，于坐和解之。绩曰：“大丈夫何至以死相胁邪。江仲元行年六十，但未获死所耳。”仲堪惮其坚正，以杨佺期代之。朝廷闻之，征绩为御史中丞。𫖮遂称疾发，辞位。仲堪往省之，谓𫖮曰：“兄病殊为可忧。”𫖮曰：“我病不过身死，汝病乃当灭门。宜深自爱，勿以我为念。”郗恢亦不肯从。仲堪疑未决，会王恭使至，仲堪许之。恭大喜。甲戌，恭上表罪状国宝，举兵讨之。

初，孝武帝倚任王珣，及帝暴崩，不及受顾命，珣一旦失势，循然而已。丁丑，王恭表至，内外戒严。道子问珣曰：“二藩作逆，卿知之乎？”珣曰：“朝政得失，珣弗之预。王、殷作难，何由可知。”王国宝惶惧，不知所为，遣数百人戍竹里，夜遇风雨，各散归。王绪说国宝矫相王之命召王珣、车胤杀之，以除时望，因挟君相发兵以讨二藩。国宝许之。珣、胤至，国宝不敢害，更问计于珣。珣曰：“王、殷与卿素无深怨，所竞不过势利之间耳。”国宝曰：“将曹爽我乎？”珣曰：“是何言欤。卿宁有爽之罪，王孝伯岂宣帝之俦邪？”又问计于胤，胤曰：“昔桓公围寿阳，弥时乃克。今朝廷遣军，恭必城守。若京口未拔，而上流奄至，君将何以待之？”国宝尤惧，遂上疏解职，诣阙待罪。既而悔之，诈称诏复其本官。道子暗懦，欲求姑息，乃委罪国宝，遣骠骑咨议参军谯王尚之收国宝付廷尉。尚之，恬之子也。甲申，赐国宝死，斩绪于市，遣使诣恭深谢愆失。恭乃罢兵还京口。国宝兄侍中恺、骠骑司马愉并请解职，道子以恺、愉与国宝异母，又素不协，皆释不问。戊子，大赦。

殷仲堪虽许王恭，犹豫不敢下，闻国宝等死，乃始抗表举兵，遣杨佺期屯巴陵。道子以书止之，仲堪乃还。

会稽世子元显，年十六，有隽才，为侍中，说道子以王、殷终必为患，请潜为之备。道子乃拜元显征虏将军，以其卫府及徐州文武悉配之。

司徒左长史王𫷷，导之孙也，以母丧居吴。王恭之讨王国宝也，版𫷷行吴国内史，使起兵于东方。𫷷使前吴国内史虞啸父等入吴兴、义兴召募兵众，赴者万计。未几，国宝死，恭罢兵，符𫷷去职，反丧服。𫷷以起兵之际，诛异已者颇多，势不得止，遂大怒，不承恭命，使其子泰将兵伐恭，笺于会稽王道子，称恭罪恶。道子以其笺送恭。五月，恭遣司马刘宇之帅五千人击泰，斩之。又与𫷷战于曲阿，众溃，𫷷单骑走，不知所在。收虞啸父下廷尉，以其祖潭有功，免为庶人。

二年。会稽王道子忌王、殷之逼，以谯王尚之及弟休之有才略，引为腹心。尚之说道子曰：“今方镇强盛，宰相权轻，宜密树腹心于外以自藩卫。”道子从之，以其司马王愉为江州刺史，都督江州及豫州之四郡军事，用为形援，日夜与尚之谋议，以伺四方之隙。

秋七月，桓玄求为广州，会稽王道子忌玄，不欲使居荆州，因其所欲，以玄为督交广二州军事、广州刺史。玄受命而不行。豫州刺史庾楷以道子割其四郡使王愉督之，上疏言：“江州内地，而西府北带寇戎，不应使愉分督。”朝廷不许。楷怒，遣其子鸿说王恭曰：“尚之兄弟复秉机权，过于国宝。欲假朝威削弱方镇，惩艾前事，为祸不测。今及其谋议未成，宜早图之。”恭以为然，以告殷仲堪、桓玄。仲堪、玄许之，推恭为盟主，刻期同趣京师。

时内外疑阻，津逻严急，仲堪以斜绢为书，内箭簳中，合镝漆之，因庾楷以送恭。恭发书，绢文角戾，不复能辨仲堪手书，疑楷诈为之，且谓仲堪去年已违期不赴，今必不动，乃先期举兵。司马刘牢之谏曰：“将军，国之元舅。会稽王，天子叔父也。会稽王又当国秉政，向为将军戮其所爱王国宝、王绪，又送王𫷷书，其深伏将军已多矣。顷所授任，虽未允惬，亦非大失。割庾楷四郡以配王愉，于将军何损。晋阳之甲，岂可数兴乎？”恭不从，上表请讨王愉、司马尚之兄弟。

道子使人说楷曰：“昔我与卿，恩如骨肉，帐中之饮，结带之言，可谓亲矣。卿今弃旧交，结新援，忘王恭畴昔陵侮之耻乎。若欲委体而臣之，使恭得志，必以卿为反复之人，安肯深相亲信。身首且不可保，况富贵乎？”楷怒曰：“王恭昔赴山陵，相王忧惧无计，我知事急，寻勒兵而至，恭不敢发。去年之事，我亦俟命而动。我事相王，无相负者。相王不能拒恭，反杀国宝及绪，自尔以来，谁敢复为相王尽力者。庾楷实不能以百口助人屠灭。”时楷已应恭檄，正征士马。信返，朝廷忧惧，内外戒严。

会稽世子元显言于道子曰：“前不讨王恭，故有今日之难。今若复从其欲，则太宰之祸至矣。”道子不知所为，悉以事委元显，日饮醇酒而已。元显聪警，颇涉文义，志气果锐，以安危为己任。附会之者，谓元显神武，有明帝之风。

殷仲堪闻恭举兵，自以去岁后期，乃勒兵趣发。仲堪素不习为将，悉以军事委南郡相杨佺期兄弟。使佺期帅舟师五千为前锋，桓玄次之，仲堪帅兵二万相继而下。佺期自以其先汉太尉震至父亮，九世皆以才德著名，矜其门地，谓江左莫及。有以比王珣者，佺期犹恚恨。而时流以其晚过江，婚宦失类，佺期及兄广、弟思平、从弟孜敬皆粗犷，每排抑之。佺期常慷慨切齿，欲因事际以逞其志，故亦赞成仲堪之谋。八月，佺期、玄奄至湓口，王愉无备，惶遽奔临川，玄遣偏将军追获之。

秋九月辛卯，加会稽王道子黄钺，以世子元显为征讨都督。遣卫将军王珣、右将军谢琰将兵讨王恭，谯王尚之将兵讨庾楷。己亥，谯王尚之大破庾楷于牛渚，楷单骑奔桓玄。会稽王道子以尚之为豫州刺史，弟恢之为骠骑司马、丹阳尹，允之为吴国内史，休之为襄城太守，各拥兵马，以为已援。乙巳，桓玄大破官军于白石。玄与杨佺期进至横江，尚之退走，恢之所领水军皆没。丙午，道子屯中堂，元显守石头。己酉，王珣守北郊，谢琰屯宣阳门以备之。

王恭素以才地陵物，既杀王国宝，自谓威无不行。仗刘牢之为爪牙，而但以部曲将遇之，牢之负其才，深怀耻恨。元显知之，遣庐江太守高素说牢之，使叛恭，许事成即以恭位号授之。又以道子书遗牢之，为陈祸福。牢之谓其子敬宣曰：“王恭昔受先帝大恩，今为帝舅，不能冀戴王室，数举兵向京师。吾不能审恭之志，事捷之日，必能为天子、相王之下乎。吾欲奉国威灵以顺讨逆，何如？”敬宣曰：“朝廷虽无成、康之美，亦无幽、厉之恶，而恭恃其兵威，暴蔑王室。大人亲非骨肉，义非君臣，虽共事少时，意好不协，今日讨之，于情义何有。”恭参军何澹之知其谋，以告恭。

恭以澹之素与牢之有隙，不信，乃置酒请牢之，于众中拜之为兄，精兵坚甲，悉以配之，使帅帐下督颜延为前锋。牢之至竹里，斩延以降。遣敬宣及其婿东莞太守高雅之还袭恭。恭方出城曜兵，敬宣纵骑横击之，恭兵皆溃。恭将入城，雅之已闭城门，恭单骑奔曲阿，素不习马，髀中生疮。曲阿人殷确，恭故吏也，以船载恭，将奔桓玄。至长塘湖，为人所告，获之，送京师，斩于倪塘。恭临刑，犹理须鬓，神色自若，谓监刑者曰：“我暗于信人，所以至此。原其本心，岂不忠于社稷邪。但令百世之下，知有王恭耳。”并其子弟党与皆死。以刘牢之为都督兖青冀幽并徐扬州晋陵诸军事，以代恭。

俄而杨佺期、桓玄至石头，殷仲堪至芜湖。元显自竹里驰还京师，遣丹阳尹王恺等发京邑士民数万人据石头以拒之。佺期、玄等上表理王恭，求诛刘牢之。牢之帅北府之众驰赴京师，军于新亭，佺期、玄见之失色，回军蔡洲。朝廷未知西军虚实，仲堪等拥众数万充斥郊畿，内外忧逼。

左卫将军桓修，冲之子也，言于道子曰：“西军可说而解也。修知其情矣。殷、桓之下，专恃王恭，恭既破灭，西军沮恐。今若以重利啖玄及佺期，二人必内喜，玄能制仲堪，佺期可使倒戈取仲堪矣。”道子纳之，以玄为江州刺史，召郗恢为尚书，以佺期代恢为都督梁雍秦三州诸军事、雍州刺史。以修为荆州刺史，权领左卫文武之镇，又令刘牢之以千人送之。黜仲堪为广州刺史，遣仲堪叔父太常茂宣诏，敕仲堪回军。

冬十月，殷仲堪得诏书，大怒，趣桓玄、杨佺期进军。玄等喜于朝命，欲受之，犹豫未决。仲堪闻之，遽自芜湖南归，遣使告谕蔡洲军士曰：“汝辈不各自散归，吾至江陵，尽诛汝馀口。”佺期部将刘系帅二千人先归。玄等大惧，狼狈西还，追仲堪至寻阳，及之。仲堪既失职，倚玄等为援，玄等亦资仲堪兵，虽内相疑阻，势不得不合。乃以子弟交质，壬午，盟于寻阳，俱不受朝命，连名上疏申理王恭，求诛刘牢之及谯王尚之，并诉仲堪无罪，独被降黜。朝廷深惮之，内外骚然。乃复罢桓修，以荆州还仲堪，优诏慰谕，以求和解，仲堪等乃受诏。御史中丞江绩劾奏桓修专为身计，疑误朝廷，诏免修官。

初，桓玄在荆州，所为豪纵，仲堪亲党皆劝仲堪杀之，仲堪不听。及在寻阳，资其声地，推玄为盟主，玄愈自矜倨。杨佺期为人骄悍，玄每以寒士裁之，佺期甚恨，密说仲堪以玄终为患，请于坛所袭之。仲堪忌佺期兄弟勇健，恐既杀玄，不可复制，苦禁之。于是各还所镇。玄亦知佺期之谋，阴有取佺期之志，乃屯于夏口，引始安太守济阴卞范之为长史，以为谋主。是时诏书独不赦庾楷，玄以楷为武昌太守。

三年夏四月，以世子元显为扬州刺史。元显以庐江太守张法顺为谋主。

冬十二月，殷仲堪恐桓玄跋扈，乃与杨佺期结婚为援。佺期屡欲攻玄，仲堪每抑止之。玄恐终为殷、杨所灭，乃告执政，求广其所统。执政亦欲交构，使之乖离，乃加玄都督荆州四郡军事，又以玄兄伟代佺期兄广为南蛮校尉。佺期忿惧。杨广欲拒桓伟，仲堪不听，出广为宜都、建平二郡太守。杨孜敬先为江夏相，玄以兵袭而劫之，以为咨议参军。

佺期勒兵建牙，声云援洛，欲与仲堪共袭玄。仲堪虽外结佺期，而内疑其心，苦止之，犹虑弗能禁，遣从弟遹屯于北境以遏佺期。佺期既不能独举，又不测仲堪本意，乃解兵。

仲堪多疑少决，咨议参军罗企生谓其弟遵生曰：“殷侯仁而无断，必及于难。吾蒙知遇，义不可去，必将死之。”

是岁，荆州大水，平地三丈，仲堪竭仓廪以赈饥民。桓玄欲乘其虚而伐之，乃发兵西上，亦声言救洛，与仲堪书曰：“佺期受国恩而弃山陵，宜共罪之。今当入沔讨除佺期，已顿兵江口。若见与无贰，可收杨广杀之。如其不尔，便当帅兵入江。”时巴陵有积谷，玄先遣兵袭取之。梁州刺史郭铨当之官，路经夏口，玄诈称朝廷遣铨为已前锋，乃授以江夏之众，使督诸军并进，密报兄伟令为内应。伟遑遽不知所为，自赍疏示仲堪。仲堪执伟为质，令与玄书，辞甚苦至。玄曰：“仲堪为人无决，常怀成败之计，为儿子作虑，我兄必无忧也。”

仲堪遣殷遹帅水军七千至西江口，玄使郭铨、符宏击之，遹等败走。玄顿巴陵，食其谷。仲堪遣杨广及弟子道护等拒之，皆为玄所败。江陵震骇。

城中乏食，以胡麻廪军士。玄乘胜至零口，去江陵二十里，仲堪急召杨佺期以自救。佺期曰：“江陵无食，何以待敌。可来见就，共守襄阳。”仲堪志在全军保境，不欲弃州逆走，乃绐之曰：“比来收集，已有储矣。”佺期信之，帅步骑八千，精甲耀日，至江陵，仲堪唯以饭饷其军。佺期大怒曰：“今兹败矣。”不见仲堪，与其兄广共击玄。玄畏其锐，退军马头。明日，佺期引兵急击郭铨，几获之。会玄兵至，佺期大败，单骑奔襄阳。仲堪出奔酂城。玄遣将军冯该追佺期及广，皆获而杀之，传首建康。佺期弟思平、从弟尚保、孜敬逃入蛮中。仲堪闻佺期死，将数百人将夺长安，至冠军城，该追获之，还至柞溪，逼令自杀，并杀殷道护。仲堪奉天师道，祷请鬼神，不吝财贿，而啬于周急。好为小惠以悦人，病者自为胗脉分药。用计倚伏烦密，而短于鉴略，故至于败。

仲堪之走也，文武无送者，惟罗企生从之。路经家门，弟遵生曰：“作如此分离，何可不一执手。”企生旋马授手，遵生有力，因牵下之，曰：“家有老母，去将何之。”企生挥泪曰：“今日之事，我必死之，汝等奉养，不失子道。一门之中，有忠与孝，亦复何恨。”遵生抱之愈急，仲堪于路待之，见企生无脱理，策马而去。及玄至，荆州人士无不诣玄者，企生独不往，而营理仲堪家事。或曰：“如此，祸必至矣。”企生曰：“殷侯遇我以国士，为弟所制，不得随之共殄丑逆，复何面目就桓求生乎？”玄闻之怒，然待企生素厚，先遣人谓曰：“若谢我，当释汝。”企生曰：“吾为殷荆州吏，荆州败不能救，尚何谢为。”玄乃收之，复遣人问企生欲何言。企生曰：“文帝杀嵇康，嵇绍为晋忠臣。从公乞一弟以养老母。”玄乃杀企生而赦其弟。

四年春三月，桓玄既克荆、雍，表求领荆、江二州。诏以玄为都督荆司雍秦梁益宁七州诸军事、荆州刺史，以中护军桓修为江州刺史。玄上疏固求江州，于是进玄督八州及扬豫八部诸军事，复领江州刺史。玄辄以兄伟为雍州刺史，朝廷不能违。又以从子振为淮南太守。

五年冬十二月，桓玄表其兄伟为江州刺史，镇夏口。司马刁畅为辅国将军，督八郡军事，镇襄阳。遣其将皇甫敷、冯该戍湓口。移沮、漳蛮二千户于江南，立武宁郡。更招集流民，立绥安郡。诏征广州刺史刁达、豫章太守郭昶之，玄皆留不遣。

玄自谓有晋国三分之二，数使人上已符瑞，欲以惑众。又致笺于会稽王道子曰：“贼造近郊，以风不得进，以雨不致火，食尽故去耳，非力屈也。昔国宝死后，王恭不乘此威入统朝政，足见其心非侮于明公也，而谓之不忠。今之贵要腹心，有时流清望者谁乎。岂可云无佳胜，直是不能信之耳。尔来一朝一夕，遂成今日之祸。在朝君子，皆畏祸不言，玄忝任在远，是以披写事实。”元显见之，大惧。

张法顺谓元显曰：“桓玄承藉世资，素有豪气，既并殷、杨，专有荆、楚，第下之所控引，止三吴耳。孙恩为乱，东土涂地，公私困竭，玄必乘此纵其奸凶，窃用忧之。”元显曰：“为之奈何？”法顺曰：“玄始得荆州，人情未附，方务绥抚，未暇他图。若乘此际使刘牢之为前锋，而第下以大军继进，玄可取也。”元显以为然。会武昌太守庾楷以玄与朝廷构怨，恐事不成，祸及于已，密使人自结于元显，云：“玄大失人情，众不为用。若朝廷遣军，己当为内应”。元显大喜，遣张法顺至京口谋于刘牢之，牢之以为难。法顺还谓元显曰：“观牢之言色，必贰于我，不如召入杀之。不尔，败人大事。”元显不从。于是大治水军，征兵装舰，以谋讨玄。

元兴元年春正月庚午朔，下诏罪状桓玄。以尚书令元显为骠骑大将军、征讨大都督、都督十八州诸军事，加黄钺。又以镇北将军刘牢之为前锋都督，前将军谯王尚之为后部。因大赦，改元，内外戒严。加会稽王道子太傅。

元显欲尽诛诸桓。中护军桓修，骠骑长史王诞之甥也，诞有宠于元显，固陈修等与玄志趣不同，元显乃止。诞，导之曾孙也。

张法顺言于元显曰：“桓谦兄弟每为上流耳目，宜斩之以杜奸谋。且事之济不，系在前军，而牢之反复，万一有变，则祸败立至。可令牢之杀谦兄弟，以示无贰心，若不受命，当逆为之所。”元显曰：“今非牢之无以敌玄，且始事而诛大将，人情不安。”再三不可。又以桓氏世为荆土所附，桓冲特有遗惠，而谦，冲之子也，乃自骠骑司马除都督荆益宁梁四州诸军事、荆州刺史，欲以结西人之心。

东土遭孙恩之乱，因以饥馑，漕运不继。桓玄禁断江路，商旅俱绝，公私匮乏，以粰、橡给士卒。玄谓朝廷方多忧虞，必未暇讨已，可以蓄力观衅。及大军将发，从兄太傅长史石生密以书报之。玄大惊，欲完聚保江陵。长史卞范之曰：“明公英威振于远近，元显口尚乳臭，刘牢之大失物情，若兵临近畿，示以祸福，土崩之势，可翘足而待，何有延敌入境，自取穷蹙者乎？”玄从之，留桓伟守江陵，抗表传檄，罪状元显，举兵东下。檄至，元显大惧。二月丙午，帝饯元显于西池，元显下船而不发。

桓玄发江陵，虑事不捷，常为西还之计。及过寻阳，不见官军，意甚喜，将士之气亦振。庾楷谋泄，玄囚之。

丁巳，诏遣齐王柔之以驺虞幡宣告荆、江二州，使罢兵，玄前锋杀之。柔之，宗之子也。丁卯，玄至姑孰，使其将冯该等攻历阳，襄城太守司马休之婴城固守。玄军断洞浦，焚豫州舟舰。豫州刺史谯王尚之帅步卒九千阵于浦上，遣武都太守杨秋屯于横江。秋降于玄军。尚之众溃，逃于涂中，玄捕获。之司马休之出战而败，弃城走。

刘牢之素恶骠骑大将军元显，恐桓玄既灭，元显益骄恣，又恐己功名愈盛，不为元显所容。且自恃材武，拥强兵，欲假玄以除执政，复伺玄之隙而自取之，故不肯讨玄。元显日夜昏酣，以牢之为前锋，牢之骤诣门，不得见，及帝出饯元显，遇之公坐而已。

牢之军溧州，参军刘裕请击玄，牢之不许。玄使牢之族舅何穆说牢之曰：“自古戴震主之威，挟不赏之功而能自全者，谁邪。越之文种，秦之白起，汉之韩信，皆事明主，为之尽力，功成之日，犹不免诛夷，况为凶愚者之用乎。君如今日战胜则倾宗，战败则覆族，欲以此安归乎。不若翻然改图，则可以长保富贵矣。古人射钩斩祛，犹不害为辅佐，况玄与君无宿昔之怨乎？”时谯王尚之已败，人情愈恐，牢之颇纳穆言，与玄交通。东海中尉东海何无忌，牢之之甥也，与刘裕极谏，不听。其子骠骑从事中郎敬宣谏曰：“今国家衰危，天下之重在大人与玄。玄藉父、叔之资，据有全楚，割晋国三分之二，一朝纵之，使陵朝廷，玄威望既成，恐难图也，董卓之变，将在今矣。”牢之怒曰：“吾岂不知，今日取玄如反手耳，但平玄之后，令我奈骠骑何。”三月乙巳朔，牢之遣敬宣诣玄请降。玄阴欲诛牢之，乃与敬宣宴饮，陈名书画共观之，以安悦其意。敬宣不知觉，玄佐吏莫不相视而笑。玄板敬宣为咨议参军。

元显将发，闻玄已至新亭，弃船退屯国子学。辛未，陈于宣阳门外。军中相惊，言玄已至南桁，元显引兵欲还宫。玄遣人拔刀随后大呼曰：“放仗”军人皆崩溃，元显乘马走入东府，唯张法顺一骑随之。元显问计于道子，道子但对之涕泣。玄遣太傅从事中郎毛泰收元显送新亭，缚于舫前而数之。元显曰：“为王诞、张法顺所误耳。”

壬申，复隆安年号。帝遣侍中劳玄于安乐渚。玄入京师，称诏解严，以玄总百揆，都督中外诸军事、丞相、录尚书事、杨州牧、领徐荆江三州刺史，假黄钺。玄以桓伟为荆州刺史，桓谦为尚书左仆射，桓修为徐兖二州刺史，桓石生为江州刺史，卞范之为丹杨尹。

初，玄之举兵，侍中王谧奉诏诣玄，玄亲礼之。及玄辅政，以谧为中书令。谧，导之孙也。新安太守殷仲文，觊之弟也，玄姊为仲文妻。仲文闻玄克京师，弃郡投玄，玄以为咨议参军。刘迈往见玄，玄曰：“汝不畏死，而敢来邪？”迈曰：“射钩斩祛，并迈为三。”玄悦，以为参军。

癸酉，有司奏“会稽王道子酣纵不孝，当弃市。”诏徙安成郡。斩元显及东海王彦璋、谯王尚之、庾楷、张法顺、毛泰等于建康市。桓修为王诞固请，得流岭南。

玄以刘牢之为会稽内史。牢之曰：“始尔，便夺我兵，祸其至矣。”刘敬宣请归谕牢之使受命，玄遣之。敬宣劝牢之袭玄，牢之犹豫不决，移屯班渎，私告刘裕曰：“今当北就高雅之于广陵，举兵以匡社稷，卿能从吾去乎？”裕曰：“将军以劲卒数万，望风降服，彼新得志，威震天下，朝野人情皆已去矣，广陵岂可得至邪。裕当反服还京口耳。”何无忌谓裕曰：“我将何之。”裕曰：“吾观镇北必不免，卿可随我还京口。桓玄若守臣节，当与卿事之。不然，当与卿图之。”

于是牢之大集僚佐，议据江北以讨玄。参军刘袭曰：“事之不可者莫大于反。将军往年反王兖州，近日反司马郎君，今复反桓公，一人三反，何以自立？”语毕，趋出，佐吏多散走。牢之惧，使敬宣之京口迎家，失期不至。牢之以为事已泄，为玄所杀，乃帅部曲北走，至新洲，缢而死。敬宣至，不暇哭，即渡江奔广陵。将吏共殡敛牢之，以其丧归丹徒。玄令斫棺斩首，暴尸于市。

桓玄让丞相、荆江徐三州，改授太尉、都督中外诸军事、扬州牧、领豫州刺史，总百揆。司马休之、刘敬宣、高雅之俱奔洛阳，求救于秦。

夏四月，太尉玄出屯姑孰，辞录尚书事，诏许之。而大政皆就咨焉，小事则决于尚书令桓谦及卞范之。自隆安以来，中外之人厌于祸乱。及玄初至，黜奸佞，擢隽贤，京师欣然，冀得少安。既而玄奢豪纵逸，政令无常，朋党互起，陵侮朝廷，裁损乘舆供奉之具，帝几不免饥寒，由是众心失望。三吴大饥，户口减半，会稽减什三四，临海、永嘉殆尽富，室皆衣罗纨，怀金玉，闭门相守饿死。

秋八月，太尉玄讽朝廷以玄平元显功，封豫章公，平殷、杨功，封桂阳公，并本封南郡如故。玄以豫章封其子升，桂阳封其兄子俊。

冬十月，太尉玄杀吴兴太守高素、将军竺谦之及谦之从兄朗之、刘袭并袭弟季武，皆刘牢之北府旧将也。袭兄冀州刺史轨邀司马休之、刘敬宣、高雅之等共据山阳，欲起兵攻玄，不克而走。将军袁虔之、刘寿、高长庆、郭恭等皆往从之，将奔魏。至陈留南，分为二辈，轨、休之、敬宣奔南燕，虔之、寿、长庆、恭奔秦。

冬十二月，太尉玄使御史桂林防卫会稽文孝王道子至安成，林承玄旨，鸩道子，杀之。

袁虔之等至长安，秦王兴问曰：“桓玄才略何如其父，卒能成功乎？”虔之曰：“玄乘晋室衰乱，盗据宰衡，猜忌安忍，刑赏不公，以臣观之，不如其父远矣。玄今已执大柄，其势必将篡逆，正可为他人驱除耳。”兴善之，以虔之为广州刺史。

二年二月乙卯，以太尉玄为大将军。丁巳，玄杀冀州刺史孙无终。

玄上表请帅诸军扫平关、洛，既而讽朝廷下诏不许，乃云：“奉诏故止”。玄初欲饰装，先命作轻舸载服玩、书画，或问其故。玄曰：“兵凶战危，脱有意外，当使轻而易运。”众皆笑之。

秋八月，荆州刺史桓伟卒，大将军玄以桓修代之。从事中郎曹靖之说玄曰：“谦、修兄弟专据内外，权势太重。”玄乃以南郡相桓石康为荆州刺史。石康，豁之子也。

九月，侍中殷仲文、散骑常侍卞范之劝大将军玄早受禅，阴撰九锡文及册命。以桓谯为侍中、开府、录尚书事，王谧为中书监、领司徒，桓胤为中书令，加桓修抚军大将军。胤，冲之孙也。丙子，册命玄为相国，总百揆，封十郡为楚王，加九锡，楚国置丞相以下官。

桓谦私问彭城内史刘裕曰：“楚王勋德隆重，朝廷之情，咸谓宜有揖让，卿以为何如？”裕曰：“楚王，宣武之子，勋德盖世。晋室微弱，民望久移，乘运禅代，有何不可。”谦喜曰：“卿谓之可即可耳。”

新野人庾仄，殷仲堪之党也，闻桓伟死，石康未至，乃起兵袭雍州刺史冯该于襄阳，走之。仄有众七千，设坛祭七庙，云：“欲讨桓玄”，江陵震动。石康至州，发兵攻襄阳，仄败，奔秦。

冬十月，楚王玄上表请归藩，使帝作手诏固留之。又诈言钱塘临平湖开，江州甘露降，使百僚集贺，用为已受命之符。又以前世皆有隐士，耻于己时独无，求得西朝隐士安定皇甫谧六世孙希之，给其资用，使隐居山林，征为著作郎，使希之固辞不就，然后下诏征礼，号曰：“高士”，时人谓之“充隐”。又欲废钱用谷帛及复肉刑，制作纷纭，志无一定，变更回复，卒无所施行。性复贪鄙，人士有法书、好画及佳园宅，必假蒲博而取之，尤爱珠玉，未尝离手。

十一月，诏楚王玄行天子礼乐，妃为王后，世子为太子。丁丑，卞范之为禅诏，使临川王宝逼帝书之。宝，晞之曾孙也。庚辰，帝临轩，遣兼太保、领司徒王谧奉玺绶禅位于楚。壬午，帝出居永安宫。癸未，迁太庙神主于琅邪国。穆章何皇后及琅邪王德文皆徙居司徒府。百官诣姑孰劝进。十二月庚寅朔，玄筑坛于九井山北，壬辰，即皇帝位。册文多非薄晋室，或谏之，玄曰：“揖让之文，正可陈之于下民耳，岂可欺上帝乎？”大赦，改元永始。以南康之平固县封帝为平固王，降何后为零陵县君，琅邪王德文为石阳县公，武陵王遵为彭泽侯。追尊父温为宣武皇帝，庙号太祖，南康公主为宣皇后。封子升为豫章王。以会稽内史王愉为尚书仆射，愉子相国左长史绥为中书令。绥，桓氏之甥也。戊戌，玄入建康宫，登御坐而床忽陷，群下失色。殷仲文曰：“将由圣德深厚，地不能载。”玄大悦。梁王珍之国臣孔朴奉珍之奔寿阳。珍之，晞之曾孙也。辛亥，桓玄迁帝于寻阳。癸丑，纳桓温神主于太庙。桓玄临听讼观阅囚徒，罪无轻重，多得原放，有干舆乞者，时或恤之。其好行小惠如此。

三年春正月，桓玄立其妻刘氏为皇后。刘氏，乔之曾孙也。玄以其祖彝以上名位不显，不复追尊立庙。散骑常侍徐广曰：“敬其父则子悦。请依故事立七庙。”玄曰：“礼大祖东向，左昭右穆。晋立七庙，宣帝不得正东向之位，何足法也。”秘书监卞承之谓广曰：“若宗庙之祭果不及祖，有以知楚德之不长矣。”广，邈之弟也。

玄自即位，心常不自安。二月己丑朔，夜，涛水入石头，流杀人甚多，讙哗震天。玄闻之惧，曰：“奴辈作矣。”

玄性苛细，好自矜伐。主者奏事，或一字不体，或片辞之谬，必加纠擿，以示聪明。尚书答诏误书“春蒐”为“春{艹兔}”，自左丞王纳之以下，凡所关署，皆被降黜。或手注直官，或自用令史，诏令纷纭，有司奉答不暇。而纲纪不治，奏案停积，不能知也。又性好游畋，或一日数出。迁居东宫，更缮宫室，土木并兴，督迫严促。朝野骚然，思乱者众。

玄遣使加益州刺史毛璩散骑常侍、左将军。璩执留玄使，不受其命。璩，宝之孙也。玄以桓希为梁州刺史，分命诸将戍三巴以备之。璩传檄远近，列玄罪状，遣巴东太守柳约之、建平太守罗述、征虏司马甄季之击破希等，仍帅众进屯白帝。

玄以桓弘为青州刺史，镇广陵。刁逵为豫州刺史，镇历阳。弘，修之弟。逵，彝之子也。

初，太原王元德及弟仲德为符氏起兵攻燕主垂，不克，来奔，朝廷以元德为弘农太守。仲德见桓玄称帝，谓人曰：“自古革命诚非一族，然今之起者，恐不足以成大事。”

平昌孟昶为青州主簿，桓弘使昶至建康，玄见而悦之，谓刘迈曰：“素士中得一尚书郎，卿与共州里，宁相识否。”迈素与昶不善，对曰：“臣在京口，不闻昶有异能，唯闻父子纷纷更相赠诗耳。”玄笑而止。昶闻而恨之。既还京口，裕谓昶曰：“草间当有英雄起，卿颇闻乎？”昶曰：“今日英雄有谁，正当是卿耳。”

于是裕、毅、无忌、元德、仲德、昶及裕弟道规、任城魏咏之、高平檀凭之、琅邪诸葛长民、河内太守陇西辛扈兴、振威将军东莞童厚之，相与合谋起兵。道规为桓弘中兵参军，裕使毅就道规及昶于江北，共杀弘，据广陵。长民为刁逵参军，使长民杀逵，据历阳。元德、扈兴、厚之在建康，使之聚众攻玄，为内应。刻期齐发。

孟昶妻周氏富于财，昶谓之曰：“刘迈毁我于桓公，使我一生沦陷，我决当作贼。卿幸早离绝，脱得富贵，相迎不晚也。”周氏曰：“君父母在堂，欲建非常之谋，岂妇人所能谏。事之不成，当于奚宫中奉养大家，义无归志也。”昶怆然，久之而起。周氏追昶坐曰：“观君举措，非谋及妇人者，不过欲得财物耳。”因指怀中儿示之曰：“此而可卖，亦当不惜。”遂倾赀以给之。昶弟𫖮妻，周氏之从妹也，周氏绐之曰：“昨夜梦殊不祥，门内绛色物宜悉取以为厌胜。”妹信而与之，遂尽缝以为军士袍。

何无忌夜于屏风里草檄文，其母刘牢之姊也，登橙密窥之，泣曰：“吾不及东海吕母明矣，汝能如此，吾复何恨。”问所与同谋者，曰：“刘裕”母尤喜，因为言玄必败，举事必成之理以劝之。

乙卯，裕托以游猎，与无忌收合徒众，得百馀人。丙辰，诘旦，京口城开，无忌传诏服，称敕使，居前，徒众随之齐入，即斩桓修以徇。修司马刁弘帅文武佐吏来赴，裕登城谓之曰：“郭江州已奉乘舆返正于寻阳，我等并被密诏诛除逆党，今日贼玄之首已当枭于大航矣。诸君非大晋之臣乎。今来欲何为。”弘等信之，收众而退。

裕问无忌曰：“今急须一府主簿，何由得之。”无忌曰：“无过刘道民。”道民者，东莞刘穆之也。裕曰：“吾亦识之。”即驰信召焉。时穆之闻京口讙噪声，晨起出陌头，属与信会。穆之直视不言者久之，既而返室，坏布裳为袴，往见裕。裕曰：“始举大义，方造艰难，须一军吏甚急，卿谓谁堪其选。”穆之曰：“贵府始建，军吏实须其才，仓卒之际，略当无见逾者。”裕笑曰：“卿能自屈，吾事济矣。”即于坐署主簿。

孟昶劝桓弘其日出猎，天未明，开门出猎人。昶与刘毅、刘道规帅壮士数十人直入，弘方啖粥，即斩之，因收众济江。裕使毅诛刁弘。

先是，裕遣同谋周安穆入建康报刘迈，迈虽酬许，意甚惶惧，安穆虑事泄，乃驰归。玄以迈为竟陵太守，迈欲亟之郡，是夜，玄与迈书曰：“北府人情云何。卿近见刘裕何所道。”迈谓玄已知其谋，晨起，白之。玄大惊，封迈为重安侯。既而嫌迈不执安穆，使得逃去，乃杀之，悉诛元德、扈兴、厚之等。

众推刘裕为盟主，总督徐州事。以孟昶为长史，守京口，檀凭之为司马。彭城人应募者，裕悉使郡主簿刘锺统之。丁巳，裕帅二州之众千七百人，军于竹里，移檄远近，声言益州刺史毛璩已定荆、楚江州刺史郭昶之奉迎主上返正于寻阳，镇北参军王元德等并帅部曲保据石头，扬武将军诸葛长民已据历阳。

玄移还上宫，召侍官皆入止省中。加扬州刺史新安王桓谦征讨都督，以殷仲文代桓修为徐兖二州刺史。谦等请亟遣兵击裕，玄曰：“彼兵锐甚，计出万死，若有蹉跌，则彼气成而吾事去矣，不如屯大众于覆舟山以待之。彼空行二百里，无所得，锐气已挫，忽见大军，必惊愕。我案兵坚阵，勿与交锋，彼求战不得，自然散走，此策之上也。”谦等固请击之，乃遣顿邱太守吴甫之、右卫将军皇甫敷相继北上。

玄忧惧特甚。或曰：“裕等乌合微弱，势必无成，陛下何虑之深。”玄曰：“刘裕足为一世之雄，刘毅家无檐石之储，樗蒲一掷百万。何无忌酷似其舅：共举大事，何谓无成。”

初，袁真杀朱宪，宪弟绰逃奔桓温。温克寿阳，绰辄发真棺，戮其尸。温怒，将杀之，桓冲请而免之。绰事冲如父，冲薨，绰呕血而卒。刘裕克京口，以绰子龄石为建武参军。三月戊午朔，裕军与吴甫之遇于江乘。将战，龄石言于裕曰：“龄石世受桓氏厚恩，不欲以兵刃相向，乞在军后。”裕义而许之。甫之，玄骁将也，其兵甚锐。裕手执长刀大呼以冲之，众皆披靡，即斩甫之。进至罗落桥，皇甫敷帅数千人逆战，宁远将军檀凭之败死。裕进战弥厉，敷围之数重，裕倚大树挺战。敷曰：“汝欲作何死。”拔戟将刺之，裕瞋目叱之，敷辟易。裕党俄至，射敷中额而踣，裕援刀直进。敷曰：“君有天命，以子孙为托。”裕斩之，厚抚其孤。裕以檀凭之所领兵配参军檀祗。祗，凭之从子也。

玄闻二将死，大惧，召诸道术人推算及为厌胜。问群臣曰：“朕其败乎？”吏部郎曹靖之对曰：“民怨神怒，臣实惧焉。”玄曰：“民或可怨，神何以怒？”对曰：“晋氏宗庙飘泊江滨，大楚之祭上不及祖，此其所以怒也。”玄曰：“卿何不谏。”对曰：“辇上君子皆以为尧、舜之世，臣何敢言。”玄默然。使桓谦及游击将军何澹之屯东陵，侍中、后将军卞范之屯覆舟山西，众合二万。

己未，裕军食毕，悉弃其馀粮，进至覆舟山东，使羸弱登山，张旗帜为疑兵，数道并前，布满山谷。玄侦候者还，云：“裕军四塞，不知多少”。玄益忧恐，遣武卫将军庾赜之帅精卒副援诸军。谦等士卒多北府人，素畏伏裕，莫有斗志。裕与刘毅等分为数队，进突谦陈。裕以身先之，将士皆殊死战，无不一当百，呼声动天地。时东北风急，因纵火焚之，烟炎熛天，鼓噪之音，震动京邑，谦等诸军大溃。

玄时虽遣军拒裕，而走意已决，潜使领军将军殷仲文具舟于石头。闻谦等败，帅亲信数千人，声言赴战，遂将其子升兄子浚出南掖门。遇前相国参军胡藩，执马鞚谏曰：“今羽林射手犹有八百，皆是义故。西人受累世之恩，不驱令一战，一旦舍此，欲安之乎。：玄不对，但举策指天，因鞭马而走，西趋石头，与仲文等浮江南走。经日不食，左右进粗饭，玄咽不能下，升抱其胸而抚之，玄悲不自胜。

裕入建康，王仲德抱元德子方回出候裕，裕于马上抱方回与仲德对哭，追赠元德给事中，以仲德为中兵参军。裕止桓谦故营，遣刘锺据东府。庚申，裕屯石头城，立留台百官。焚桓温神主于宣阳门外，造晋新主纳于太庙。遣诸将追玄，尚书王嘏帅百官奉迎乘舆。诛玄宗族在建康者。裕使臧熹入宫收图书、器物，封闭府库。有金饰乐器，裕问熹“卿得无欲此乎？”熹正色曰：“皇上幽逼，播越非所，将军首建大义，劬劳王家，虽复不肖，实无情于乐。”裕笑曰：“聊以戏卿耳。”熹，焘之弟也。

壬戌，玄司徒王谧与众议推裕领杨州，裕固辞。乃以谧为侍中、领司徒、杨州刺史、录尚书事，谧推裕为使持节、都督扬徐兖豫青冀幽并八州诸军事、徐州刺史，刘毅为青州刺史，何无忌为琅邪内史，孟昶为丹阳尹，刘道规为义昌太守。

裕始至建康，诸大处分皆委于刘穆之，仓卒立定，无不允惬。裕遂托以腹心，动止咨焉。穆之亦竭节尽诚，无所遗隐。时晋政宽弛，纲纪不立，豪族陵纵，小民穷蹙，重以司马元显政令违舛，桓玄虽欲厘整，而科条繁密，众莫之从。穆之斟酌时宜，随方矫正，裕以身范物，先以威禁内外，百官皆肃然奉职，不盈旬日，风俗顿改。

初，诸葛长民至豫州，失期，不得发。刁逵执长民，槛车送桓玄。至当利而玄败，送人共破槛出长民，还趣历阳。逵弃城走，为其下所执，斩于石头，子侄无少长皆死，唯赦其季弟给事中聘。逵故吏匿其弟子雍送洛阳，秦王兴以为太子中庶子。裕以魏咏之为豫州刺史，镇历，阳诸葛长民为宣城内史。

初，裕名微位薄，轻狡无行，盛流皆不与相知，惟王谧独奇贵之。谓裕曰：“卿当为一代英雄。”裕尝与刁逵摴蒲，不时输直，逵缚之马枊谧见之，责逵而释之，代之还直。由是裕深憾逵而德谧。

萧方等曰：“夫蛟龙潜伏，鱼虾亵之，是以汉高赦雍齿，魏武免梁鹄，安可以布衣之嫌而成万乘之隙也。今王谧为公，刁逵亡族，酬恩报怨，何其狭哉。

丁卯，刘裕迁镇东府。

桓玄至寻阳，郭昶之给其器用、兵力。辛未，玄逼帝西上，刘毅帅何无忌、刘道规等诸军追之。玄留龙骧将军何澹之、前将军郭铨与郭昶之守湓口。

丙戌，刘裕称受帝密诏，以武陵王遵承制总百官行事，因大赦，惟桓玄一族不宥。

刘敬宣、高雅之谋杀南燕王备德，推司马休之为主。雅之邀刘轨同谋，轨不从。谋颇泄，敬宣等南走，南燕人收轨杀之，追及雅之，又杀之。敬宣、休之至淮、泗间，闻桓玄败，遂来归，刘裕以敬宣为晋陵太守。

夏四月己丑，武陵王遵入居东宫，内外毕敬。迁除百官称制书，教称令书。以司马休之监荆益梁宁秦雍六州诸军事、领荆州刺史。

庚寅，桓玄挟帝至江陵，桓石康纳之。玄更署置百官，以卞范之为尚书仆射。自以奔败之后，恐威令不行，乃更增峻刑罚，众益离怨。殷仲文谏，玄怒曰：“今以诸将失律，天文不利，故还都旧楚，而群小纷纷，妄兴异议。方当纠之以猛，未可施之以宽也。”荆江诸郡闻玄播越，有上表奔问起居者，玄皆不受，更令所在贺迁新都。初，王谧为玄佐命元臣，玄之受禅，谧手解帝玺绶。及玄败，众谓谧宜诛，刘裕特保全之。刘毅尝因朝会，问谧玺绶所在。谧内不自安，逃奔曲阿。裕笺白武陵王，迎还复位。

桓玄兄子歆引氐帅杨秋寇历阳，魏咏之帅诸葛长民、刘敬宣、刘锺共击破之，斩杨秋于练固。

玄使武卫将军庾稚祖、江夏太守桓道恭帅数千人就何澹之等共守湓口。何无忌、刘道规至桑落洲，庚戌，澹之等引舟师逆战。澹之常所乘舫，羽仪旗帜甚盛。无忌曰：“贼帅必不居此，欲诈我耳，宜急攻之。”众曰：“澹之不在其中，得之无益。”无忌曰：“今众寡不敌，战无全胜，澹之既不居此舫，战士必弱，我以劲兵攻之必得之，得之，则彼势沮而我气倍，因而薄之，破贼必矣。”道规曰：“善”遂往攻而得之，因传呼曰：“已得何澹之矣。”澹之军中惊扰，无忌之众亦以为然，乘胜进攻澹之等，大破之。无忌等克湓口，进据寻阳，遣使奉送宗庙主祏还京师。加刘裕都督江州诸军事。

桑落之战，胡藩所乘舰为官军所烧，藩全铠入水，潜行三十许步乃得登岸。时江陵路已绝，乃还豫章。刘裕素闻藩为人忠直，引参领诸军事。　　　　　　　　　　　　　　　　　　　　　　　　　　　　　　　　　

桓玄收集荆州兵，曾未三旬，有众二万，楼船、器械已盛。甲寅，玄复帅诸军挟帝东下，以苻宏领梁州刺史，为前锋。又使散骑常侍徐放先行，说刘裕等曰：“若能旋军散甲，当与之更始，各授位任，令不失分。”刘裕以诸葛长民都督淮北诸军事，镇山阳。以刘敬宣为江州刺史。

刘毅、何无忌、刘道规、下邳太守平昌孟怀玉帅众自寻阳西上，五月癸酉，与桓玄遇于峥嵘洲。毅等兵不满万人，而玄战士数万，众惮之，欲退还寻阳。道规曰：“不可。彼众我寡，强弱异势，今若畏懦不进，必为所乘，虽至寻阳，岂能自固。玄虽窃名雄豪，内实恇怯，加之已经奔败，众无固心。决机两阵，将雄者克，不在众也。”因麾众先进，毅等从之。玄常漾舸于舫侧以备败走，由是众莫有斗心。毅等乘风纵火，尽锐争先，玄众大溃，烧辎重夜遁。郭铨诣毅降。

玄故将刘统、冯稚等聚党四百人袭破寻阳城，毅遣建威将军刘怀肃讨平之。怀肃，怀敬之弟也。

玄挟帝单舸西走，留永安何皇后及王皇后于巴陵。殷仲文时在玄舰，求出别船收入散卒，因叛玄，奉二后奔夏口，遂还建康。

己卯，玄与帝入江陵。冯该劝使更下战，玄不从，欲奔汉中就桓希，而人情乖沮，号令不行。庚辰夜中，处分欲发，城内已乱，乃与亲近腹心百馀人乘马出城西走。至城门，左右于暗中斫玄，不中，其徒更相杀害，前后交横。玄仅得至船，左右分散，惟卞范之在侧。

辛巳，荆州别驾王康产奉帝入南郡府舍，太守王腾之帅文武为侍卫。

玄将之汉中，屯骑校尉毛修之，璩之弟子也，诱玄入蜀，玄从之。宁州刺史毛璠，璩之弟也，卒于官。璩使其儿孙佑之及参军费恬帅数百人送璠丧归江陵，壬午，遇玄于枚回洲。祐之、恬迎击玄，矢下如雨，玄嬖人丁仙期、万盖等以身蔽玄，皆死。益州督护汉嘉冯迁抽刀前欲击玄，玄拔头上王导与之，曰：“汝何人，敢杀天子。”迁曰：“我杀天子之贼耳。”遂斩之，又斩桓石康、桓浚、庾颐之，执桓升送江陵，斩于市。乘舆反正于江陵，以毛修之为骁骑将军。甲申，大赦，诸以畏逼从逆者一无所问。戊寅，奉神主于大庙。刘毅等传送玄，首枭于大桁。

毅等既战胜，以为大事已定，不急追蹑，又遇风，船未能进，玄死几一旬，诸军犹未至。时桓谦匿于沮中，扬武将军桓振匿于华客浦。玄故将王稚徽戍巴陵，遣人报振，云：“桓歆已克京邑，冯稚复克寻阳，刘毅诸军并中路败退。”振大喜，聚党得二百人，袭江陵，桓谦亦聚众应之。闰月己丑，复陷江陵，杀王康产、王腾之。振见帝于行宫，跃马奋戈，直至阶下，问桓升所在。闻其已死，瞋目谓帝曰：“臣门户何负国家，而屠灭若是。”琅邪王德文下床谓曰：“此岂我兄弟意邪？”振欲杀帝，谦苦禁之，乃下马敛容，致拜而出。壬辰，振为玄举哀，立丧庭，谥曰武悼皇帝。

癸巳，谦等帅群臣奉玺绶于帝曰：“主上法尧禅舜，今楚祚不终，百姓之心复归于晋矣。”以琅邪王德文领徐州刺史，振为都督八州诸军事、荆州刺史，谦复为侍中、卫将军，加江豫二州刺史。帝侍御左右，皆振之腹心。

振少薄行，玄不以子侄齿之，至是叹曰：“公昔不早用我，遂致此败。若使公在，我为前锋，天下不足定也。今独作此，安归乎？”遂纵意酒色，肆行诛杀。谦劝振引兵下战，已守江陵，振素轻谦，不从其言。

刘毅至巴陵，诛王稚徽。何无忌、刘道规进攻桓谦于马头，桓蔚于龙泉，皆破之。蔚，秘之子也。

无忌欲乘胜直趣江陵，道规曰：“兵法屈伸有时，不可苟进。诸桓世居西楚，群小皆为竭力，振勇冠三军，难与争锋。且可息兵养锐，徐以计策縻之，不忧不克。”无忌不从。振逆战于灵溪，冯该以兵会之，无忌等大败，死者千馀人。退还寻阳，与刘毅等上笺请罪。刘裕以毅节度诸军，免其青州刺史。桓振以桓蔚为雍州刺史，镇襄阳。

柳约之、罗述、甄季之闻桓玄死，自白帝进军至枝江，闻何无忌等败于灵溪，亦引兵退。俄而述、季之皆病，约之诣桓振伪降，欲谋袭振，事泄，振杀之。约之司马时延祖、涪陵太守文处茂收其馀众保涪陵。

六月，毛璩遣将攻汉中，斩桓希，璩自领梁州。

刘敬宣在寻阳，聚粮缮船，未尝无备，故何无忌等虽败退，赖以复振。冬十月，桓玄兄子亮自称江州刺史，寇豫章，敬宣击破之。刘毅、何无忌、刘道规复自寻阳西上，至夏口。桓振遣镇东将军冯该守东岸，扬武将军孟山图据鲁山城，辅国将军桓仙客守偃月垒，众合万人，水陆相援。毅攻鲁山城，道规攻偃月垒，无忌遏中流，自辰至午，二城俱溃，生擒山图、仙客，该走石城。

冬十二月，刘毅等进克巴陵。毅号令严整，所过百姓安悦。刘裕复以毅为兖州刺史。桓振以桓放之为益州刺史，屯西陵，文处茂击破之，放之走还江陵。

是岁，晋民避乱，襁负之淮北者道路相属。

义熙元年春正月，南阳太守扶风鲁宗之起兵袭襄阳。桓蔚走江陵。己丑，刘毅等诸军至马头。桓振挟帝出屯江津，遣使求割江、荆二州，奉送天子，毅等不许。辛卯，宗之击破振将温楷于柞溪，进屯纪南。振留桓谦、冯该守江陵，引兵与宗之战，大破之。刘毅等击破冯该于豫章口，桓谦弃城走。毅等入江陵，执卞范之等斩之。桓振还，望见火起，知城已陷，其众已溃，振逃于涢川。

乙未，诏大处分悉委冠军将军刘毅。戊戌，大赦，改元惟桓氏不原。以桓冲忠于王室，特宥其孙胤。以鲁宗之为雍州刺史，毛璩为征西将军、都督益梁秦凉宁五州诸军事，璩弟瑾为梁秦二州刺史，瑗为宁州刺史，刘怀肃追斩冯该于石城。桓谦、桓怡、桓蔚、桓谧、何澹之、温楷皆奔秦。怡，弘之弟也。

二月丁巳，留台备法驾迎帝于江陵，刘毅、刘道规留屯夏口，何无忌奉帝东还。

三月，桓振自郧城袭江陵，荆州刺史司马休之战败，奔襄阳，振自称荆州刺史。建威将军刘怀肃自云杜引兵驰赴，与振战于沙桥，刘毅遣广武将军唐兴助之，临阵斩振，复取江陵。

甲午，帝至建康。乙未，百官诣阙请罪，诏令复职。

尚书殷仲文以朝廷音乐未备，言于刘裕，请治之。裕曰：“今日不暇给，且性所不解。”仲文曰：“好之自解。”裕曰：“正以解则好之，故不习耳。”

庚子，以琅邪王德文为大司马，武陵王遵为太保、刘裕为侍中、车骑将军、都督中外诸军事，徐青二州刺史如故，刘毅为左将军，何无忌为右将军、督豫州杨州五郡军事、豫州刺史，刘道规为辅国将军、督淮北诸军事、并州刺史，魏咏之为征虏将军、吴国内史。裕固让不受，加录尚书事，又不受，屡请归藩。诏百僚敦劝，帝亲幸其第，裕惶惧，复诣阙陈请，乃听归藩。以魏咏之为荆州刺史代司马休之。

初，刘毅尝为刘敬宣宁朔参军，时人或以雄杰许之。敬宣曰：“夫非常之才自有调度，岂得便谓此君为人豪邪。此君之性，外宽而内忌，自伐而尚人，若一旦遭遇，亦当以陵上取祸耳。”毅闻而恨之。及敬宣为江州，辞以无功，不宜授任先于毅等，裕不许毅使人言于裕曰：“刘敬宣不豫建义。猛将劳臣，方须叙报，如敬宣之比，宜令在后。若使君不忘平生，正可为员外常侍耳。闻已授郡，实为过优，寻复为江州，尤用骇惋。”敬宣愈不自安，自表解职，乃召还为宣城内史。

桓玄馀党桓亮、苻宏等，拥众寇乱郡县者以十数，刘毅、刘道规、檀祗等分兵讨灭之，荆、湘、江豫皆平。夏五月，诏以毅为都督淮南等五郡军事、豫州刺史，何无忌为都督江东五郡军事、会稽内史。

二年冬十月，尚书论建义功，奏封刘裕豫章郡公，刘毅南平郡公，何无忌安城郡公，自馀封赏有差。

晋安帝隆安二年。初，琅邪人孙泰学妖术于钱唐杜子恭，士民多奉之。王珣恶之，流泰于广州。王雅荐泰于孝武帝，云知养性之方，召还，累官至新安太守。泰知晋祚将终，因王恭之乱，以讨恭为名，收合兵众，聚货巨亿，三吴之人多从之。识者皆忧其为乱，以中领军元显与之善，无敢言者。冬十二月，会稽内史谢𬨎发其谋，己酉，会稽王道子使元显诱而斩之，并其六子。兄子恩逃入海，愚民犹以为泰蝉蜕不死，就海中资给恩。恩乃聚合亡命，得百馀人，以谋复仇。

三年。会稽世子元显，性苛刻，生杀任意，发东土诸郡免奴为客者，号曰：“乐属”，移置京师，以充兵役，东土嚣然苦之。

冬十月，孙恩因民心骚动，自海岛帅其党杀上虞令，遂攻会稽。会稽内史王凝之，羲之之子也，世奉天师道，不出兵亦不设备，日于道室稽颡跪咒。官属请出兵讨恩，凝之曰：“我已请大道，借鬼兵守诸津要，各数万，贼不足忧也。”及恩渐近，乃听出兵，恩已至郡下。甲寅，恩陷会稽，凝之出走，恩执而杀之，并其诸子。凝之妻谢道蕴，奕之女也，闻寇至，举措自若，命婢肩舆，抽刀出门，手杀数人乃被执。吴国内史桓谦、临海太守新秦王崇、义兴太守魏隐皆弃郡走。于是会稽谢针、吴郡陆环、吴兴丘尪、义兴许允之、临海周胄、永嘉张永等及东阳、新安凡八郡人，一时起兵，杀长吏以应恩，旬日之中，众数十万。吴兴太守谢邈、永嘉太守司马逸、嘉兴公顾胤、南康公谢明慧、黄门郎谢冲、张琨、中书郎孔道等皆为恩党所杀。邈、冲皆安之弟子也。时三吴承平日久，民不习战，故郡县兵皆望风奔溃。、

恩据会稽，自称征东将军，逼人士为官属，号其党曰：“长生人”，民有不与之同者，戮及婴孩，死者什七八。醢诸县令以食其妻子，不肯食者，辄支解之。所过掠财物，烧邑屋，焚仓廪，刊木，堙井，相帅聚于会稽。妇人有婴儿不能去者，投于水中，曰：“贺汝先登仙堂，我当寻后就汝。”恩表会稽王道子及世子元显之罪，请诛之。

自帝即位以来，内外乖异，石头以南皆为荆、江所据，以西皆豫州所专，京口及江北皆刘牢之及广陵相高雅之所制，朝政所行，惟三吴而已。及孙恩作乱，八郡皆为恩有，畿内诸县，盗贼处处蜂起，恩党亦有潜伏在建康者，人情危惧，常虑窃发，于是内外戒严。加道子黄钺，元显领中军将军，命徐州刺史谢琰兼督吴兴、义兴军事以讨恩。刘牢之亦发兵讨恩，拜表辄行。

冬十二月，谢琰击斩许允之，迎魏隐还郡，进击丘尪，破之，与刘牢之转斗而前，所向辄克。琰留屯乌程，遣司马高素助牢之，进临浙江。诏以牢之都督吴郡诸军事。

牢之引刘裕为参军事，使将数十人觇贼。遇贼数千人，即迎击之，从者皆死，裕坠岸下。贼临岸欲下，裕奋长刀仰斫杀数人，乃得登岸，仍大呼逐之，贼皆走，裕所杀伤甚众。刘敬宣怪裕久不返，引兵寻之，见裕独驱数千人，咸共叹息。因进击贼，大破之，斩获千馀人。

初，恩闻八郡响应，谓其属曰：“天下无复事矣，当与诸君朝服至建康。”既而闻牢之临江，曰：“我割浙江以东，不失作句践。”戊申，牢之引兵济江，恩闻之曰：“孤不羞走。”遂驱男女二十馀万户东走，多弃宝物、子女于道，官军竞取之，恩由是得脱，复逃入海岛。高素破恩党于山阴，斩恩所署吴郡太守陆环、吴兴太守丘尪、馀姚令吴兴沈穆夫。

东土遭乱，企望官军之至，既而牢之等纵军士暴掠，士民失望，郡县城中无复人迹，月馀乃稍有还者。朝廷忧恩复至，以谢琰为公稽太守，都督五郡军事，帅徐州文武戍海浦。

四年夏五月，谢琰以资望镇公稽，不能绥怀，又不为武备。诸将咸谏曰：“贼近在海浦，伺人形便，宜开其自新之路。”琰不从，曰：“苻坚之众百万，尚送死淮南，孙恩小贼，败死入海，何能复出。若其果出，是天欲杀之也。”既而恩寇浃口，入馀姚，破上虞，进及邢浦，琰遣参军刘宣之击破之，恩退走。少日，复寇邢浦，官军失利，恩乘胜径进。己卯，至公稽，琰尚未食，曰：“要当先灭此贼而后食。”因跨马出战，兵败，为帐下都督张猛所杀。吴兴太守庾桓恐郡民复应恩，杀男女数千人。恩转寇临海。朝廷大震，遣冠军将军桓不才、辅国将军孙无终、宁朔将军高雅之拒之。

冬十一月，高雅之与孙恩战于馀姚，雅之败，走山阴，死者什七八。诏以刘牢之都督会稽等五郡，帅众击恩，恩走入海。牢之东屯上虞，使刘裕戍句章，吴国内史袁嵩筑沪渎垒以备恩。

五年春二月丙子，孙恩出浃口，攻句章，不能拔。刘牢之击之，恩复走入海。

三月，孙恩北趣海盐，刘裕随而拒之，筑城于海盐故治。恩日来攻城，裕屡击破之，斩其将姚盛。城中兵少不敌，裕夜偃旗匿众，明晨开门，使羸疾数人登城。贼遥问刘裕所在，曰：“夜已走矣。”贼信之，争入城，裕奋击，大破之。恩知城不可拔，乃进伺沪渎，裕复弃城追之。

海盐令鲍陋遣子嗣之帅吴兵一千，请为前驱。裕曰：“贼兵甚精，吴人不习战，若前驱失利，必败我军，可在后为声势。”嗣之不从。裕乃多伏旗鼓。前驱既交，诸伏皆出，裕举旗鸣鼓，贼以为四面有军，乃退。嗣之追之，战没。裕且战且退，所领死伤且尽，至向战处，令左右脱取死人衣以示闲暇。贼疑之，不敢逼。裕大呼更战，贼惧而退，裕乃引归。

夏五月，孙恩陷沪渎，杀吴国内史袁嵩，死者数千人。

六月甲戌，孙恩浮海奄至丹徒，战士十馀万，楼船千馀艘，建康震骇。乙亥，内外戒严，百官入居省内。冠军将军高素等守石头，辅国将军刘袭栅断淮口，丹阳尹司马恢之戍南岸，冠军将军桓谦等备白石，左卫将军王嘏等屯中堂。征豫州刺史谯王尚之入卫京师。

刘牢之自山阴引兵邀击恩，未至而恩已过，乃使刘裕自海盐入援。裕兵不满千人，倍道兼行，与恩俱至丹徒。裕众既少，加以涉远疲劳，而丹徒守军莫有斗志。恩帅众鼓噪，登蒜山，居民皆荷担而立。裕帅所领奔击，大破之，投崖赴水死者甚众，恩狼狈仅得还船。然恩犹恃其众，寻复整兵径向京师。后将军元显帅兵拒战，频不利。会稽王道子无它谋略，唯日祷蒋侯庙。恩来渐近，百姓忷惧，谯王尚之帅精锐驰至，径屯积弩堂。恩楼船高大，溯风不得疾行，数日乃至白石。恩本以诸军分散，欲掩不备，既而知尚之在建康，复闻刘牢之已还，至新洲，不敢进而去，浮海北走郁洲。恩别将攻陷广陵，杀三千人。宁朔将军高雅之击恩于郁洲，为恩所执。

秋八月，诏以刘裕为下邳太守，讨孙恩于郁州，累战，大破之。恩由是衰弱，复缘海南走，裕亦随而邀击之。

冬十一月，刘裕追孙恩至沪渎、海盐，又破之，俘斩以万数。恩遂自浃口远窜入海。

元兴元年春三月，孙恩寇临海，临海太守辛景击破之。恩所虏三吴男女，死亡殆尽，恩恐为官军所获，乃赴海死，其党及妓妾从死者以百数，谓之“水仙”。馀众数千人复推恩妹夫卢循为主。循，谌之曾孙也，神采清秀，雅有材艺。少时，沙门惠远尝谓之曰：“君虽体涉风素，而志存不轨，如何”太尉玄欲抚安东土，乃以循为永嘉太守。循虽受命，而寇暴不已。

夏五月，卢循自临海入东阳，太尉桓玄遣抚军中兵参军刘裕将兵击之，循败走永嘉。

二年春正月，卢循使司马徐道覆寇东阳。二月辛丑，建武将军刘裕击破之。道覆，循之姊夫也。秋八月，刘裕破卢循于永嘉，追至晋安，屡破之，循浮海南走。

三年。卢循寇南海，攻番禺。广州刺史濮阳吴隐之拒守百馀日，冬十月壬戌，循夜袭城而陷之，烧府舍、民室俱尽，执吴隐之。循自称平南将军，摄广州事，聚烧骨为共蒙，葬于洲上，得髑髅三万馀枚。又使徐道覆攻始兴，执始兴相阮腆之。

义熙元年。卢循遣使贡献。时朝廷新定，未暇征讨。夏四月壬申，以循为广州刺史，徐道覆为始兴相。循遗刘裕益智粽，裕报以续命汤。

循以前琅邪内史王诞为平南长史。诞说循曰：“诞本非戎旅，在此无用。素为刘镇军所厚，若得北归，必蒙寄任，公私际会，仰答厚恩。”循甚然之。刘裕与循书，令遣吴隐之还，循不从。诞复说循曰：“将军今留吴公，公私非计。孙伯符岂不欲留华子鱼邪。但以一境不容二君耳。”于是循遣隐之与诞俱还。

六年。初，徐道覆闻刘裕北伐，劝卢循乘虚袭建康，循不从。道覆自至番禺说循曰：“本住岭外，岂以理极于此，传之子孙邪。正以刘裕难与为敌故也。今裕顿兵坚城之下，未有还期，我以此思归死士，掩击何、刘之徒，如反掌耳。不乘此机而苟求一日之安，朝廷常以君为腹心之疾，若裕平齐之后，息甲岁馀，以玺书征君，裕自将屯豫章，遣诸将帅锐师过岭，虽复以将军之神武，恐必不能当也。今日之机，万不可失。若先克建康，倾其根蒂，裕虽南还，无能为也。君若不同，便当帅始兴之众直指寻阳。”循甚不乐此举，而无以夺其计，乃从之。

初，道覆使人伐船材于南康山，至始兴，贱卖之，居人争市之，船材大积而人不疑。至是，悉取以装舰，旬日而办。循自始兴寇长沙，道覆寇南康、庐陵、豫章，诸守相皆委任奔走。道覆顺流而下，舟楫甚盛。时克燕之问未至，朝廷急征刘裕。裕方议留镇下邳，经营司、雍，会得诏书，乃以韩范为都督八郡军事、燕郡太守，封融为勃海太守，檀韶为琅邪太守，戊申，引兵还。韶，祗之兄也。久之，刘穆之称范、融谋反，皆杀之。

安成忠肃公何无忌自寻阳引兵拒卢循。长史邓潜之谏曰：“国家安危，在此一举。闻循兵舰大盛，势居上流，宜决南塘，守二城以待之，彼必不敢舍我远下。蓄力养锐，俟其疲老，然后击之，此万全之策也。今决成败于一战，万一失利，悔将无及。”参军殷阐曰：“循所将之众，皆三吴旧贼，百战馀勇，始兴溪子，拳捷善斗，未易轻也。将军宜留屯豫章，征兵属城，兵至合战，未为晚也。若以此众轻进，殆必有悔。”无忌不听。三月壬申，与徐道覆遇于豫章，贼令强弩数百登西岸小山邀射之。会西风暴急，飘无忌所乘小舰向东岸，贼乘风以大舰逼之，众遂奔溃。无忌厉声曰：“取我苏武节来。”节至，执以督战。贼众云集，无忌辞色无挠，握节而死。于是中外震骇。朝议欲奉乘舆北走就刘裕，既而知贼未至，乃止。

刘裕至下邳，以船载辎重，自帅精锐步归。至山阳，闻何无忌败死，虑京邑失守，卷甲兼行，与数十人至淮上，问行人以朝廷消息。行人曰：“贼尚未至，刘公若还，便无所忧。”裕大喜。将济江，风急，众咸难之。裕曰：“若天命助国，风当自息。若其不然，覆溺何害。”即命登舟，舟移而风止。过江至京口，众乃大安。夏四月癸未，裕至建康。以江州覆没，表送章绶，诏不许。

青州刺史诸葛长民、兖州刺史刘藩、并州刺史刘道怜各将兵入卫建康。藩，豫州刺史毅之从弟也。毅闻卢循入寇，将拒之而疾作。既瘳，将行，刘裕遗毅书曰：“吾往习击妖贼，晓其变态。贼新获奸利，其锋不可轻。今修船垂毕，当与弟同举。克平之日，上流之任，皆以相委。”又遣刘藩往谕止之。毅怒，谓藩曰：“往以一时之功相推耳，汝便谓我真不及刘裕邪？”投书于地，帅舟师二万发姑孰。

循之初入寇也，使徐道覆向寻阳，循自将攻湘中诸郡。荆州刺史刘道规遣军逆战，败于长沙。循进至巴陵，将向江陵。徐道覆闻毅将至，驰使报循曰：“毅兵甚盛，成败之事，系之于此。宜并力摧之，若此克捷，江陵不足忧也。”循即日发巴陵，与道覆合兵而下。五月戊午，毅与循战于桑落洲，毅兵大败，弃船以数百，人步走，馀众皆为循所虏，所弃辎重山积。

初，循至寻阳，闻裕已还，犹不信。既破毅乃得审问，与其党相视失色。循欲退还寻阳，攻取江陵，据二州以抗朝廷。道复谓宜乘胜径进，固争之。循犹豫累日，乃从之。

己未，大赦。裕募人为兵，赏之同京口赴义之科。发民治石头城。议者谓宜分守诸津要，裕曰：“贼众我寡，若分兵屯守，则测人虚实，且一处失利，则沮三军之心。今聚众石头，随宜应赴，既令彼无以测多少，又于众力不分。若徒旅转集，徐更论之耳。”

朝廷闻刘毅败，人情恟惧。时北师始还，将士多创病，建康战士不盈数千。循既克二镇，战士十馀万，舟车百里不绝，楼船高十二丈，败还者争言其强盛。孟昶、诸葛长民欲奉乘舆过江，裕不听。初，何无忌、刘毅之南讨也，昶策其必败，已而果然。至是，又谓裕必不能抗循，众颇信之，惟龙骧将军东海虞丘进廷折昶等，以为不然。中兵参军王仲德言于裕曰：“明公命世作辅，新建大功，威震六合，妖贼乘虚入寇，既闻凯还，自当奔溃。若先自遁逃，则势同匹夫，号令何以威物。此谋若立，请从此辞。”裕甚悦。昶固请不已，裕曰：“今重镇外倾，强寇内逼，人情危骇，莫有固志。若一旦迁动，便自土崩瓦解，江北岂可得至。设令得至，不过延日月耳。今兵士虽少，自足一战。若其克济，则臣主同休。苟厄运必至，我当横尸庙门，遂其由来以身许国之志，不能窜伏草间苟求存活也。我计决矣，卿勿复言。”昶恚其言不行，且以为必败，因请死。裕怒曰：“卿且申一战，死复何晚。”昶知裕终不用其言，乃抗表自陈曰：“臣裕北讨，众并不同，唯臣赞裕行计，致使强贼乘间，社稷危逼，臣之罪也。谨引咎以谢天下。”封表毕，仰药而死。

乙丑，卢循至淮口，中外戒严。琅邪王德文都督宫城诸军事，屯中堂皇，刘裕屯石头，诸将各有屯守。裕子义隆始四岁，裕使咨议参军刘粹辅之，镇京口。粹，毅之族弟也。

裕见民临水望贼，怪之，以问参军张劭。劭曰：“若节钺未反，民奔散之不暇，亦何能观望。今当复无恐耳。”裕谓将佐曰：“贼若于新亭直进，其锋不可当，宜且回避，胜负之事，未可量也。若回西岸，此成禽耳。”

徐道覆请于新亭至白石焚舟而上，数道攻裕。循欲以万全为计，谓道覆曰：“大军未至，孟昶便望风自裁。以大势言之，自当计日溃乱。今决胜负于一朝，干没求利，既非必克之道，且杀伤士卒，不如案兵待之。”道覆以循多疑少决，乃叹曰：“我终为卢公所误，事必无成。使我得为英雄驰驱，天下不足定也。”

裕登石头城望循军，初见引向新亭，顾左右失色，既而回泊蔡洲，乃悦。于是众军转集。裕恐循侵轶，用虞丘进计，伐树栅石头淮口，修治越城，筑查浦、药园、廷尉三垒，皆以兵守之。

刘毅经涉蛮、晋，仅能自免，从者饥疲，死亡什七八。丙寅，至建康，待罪。裕慰勉之，使知中外留事。毅乞自贬，诏降为后将军。

卢循伏兵南岸，使老弱乘舟向白石，声言悉众自白石步上。刘裕留参军沈林子、徐赤特戍南岸，断查浦，戒令坚守勿动。裕及刘毅、诸葛长民北出拒之。林子曰：“妖贼此言，未必有实，宜深为之防。”裕曰：“石头城险，且淮栅甚固，留卿在后，足以守之。”林子，穆夫之子也。

庚辰，卢循焚查浦，进至张侯桥。徐赤特将击之，林子曰：“贼声往白石而屡来挑战，其情可知。吾众寡不敌，不如守险，以待大军。”赤特不从，遂出战，伏兵发，赤特大败，单舸奔淮北。林子及将军刘锺据栅力战，朱龄石救之，贼乃退。循引精兵大上，至丹阳郡。裕帅诸军驰还石头，斩徐赤特，解甲久之，乃出陈于南塘。

卢循寇掠诸县无所得，谓徐道覆曰：“师老矣，不如还寻阳，并力取荆州，据天下三分之二，徐更与建康争衡耳。”秋七月庚申，循自蔡洲南还寻阳，留其党范崇民将兵五千人据南陵。甲子，裕使辅国将军王仲德、广川太守刘锺、河间内史兰陵蒯恩、中军咨议参军孟怀玉等帅众追循。

八月，刘裕还东府，大治水军，遣建威将军会稽孙处、振武将军沈田子帅众三千，自海道袭番禺。田子，林子之兄也。众皆以为“海道艰远，必至为难。且分撤见力，非目前之急”。裕不从，敕处曰：“大军十二月之交必破妖虏，卿至时，先倾其巢窟，使彼走无所归也。”

江州刺史庾悦以鄱阳太守虞丘进为前驱，屡破卢循兵，进据豫章，绝循粮道。

九月，刘毅固求追讨卢循，长史王诞密言于刘裕曰：“毅既丧败，不宜复使立功。”裕从之。冬十月，裕帅兖州刺史刘藩、宁朔将军檀韶、冠军将军刘敬宣等南击卢循，以刘毅监太尉留府，后事皆委焉。癸巳，裕发建康。

徐道覆帅众三万趣江陵，奄至破蒙。时鲁宗之已还襄阳，追召不及，人情大震。或传循已平京邑，遣道覆来为刺史，江、汉士民感刘道规焚书之恩，无复贰志。道规使刘遵别为游军，自拒道覆于豫章口，前驱失利。遵自外横击，大破之，斩首万馀级，赴水死者殆尽，道覆单舸走还湓口。初，道规使遵为游军，众咸以为强敌在前，唯患众少，不应分割见力，置无用之地。及破道覆，卒得游军之力，众心乃服。

王仲德等闻刘裕大军且至，进攻范崇民于南陵。崇民战舰夹屯两岸。十一月，刘锺自行觇贼，大雾，贼钩得其舸。锺帅左右攻舰户，贼遽闭户拒之，锺乃徐还，与仲德共攻崇民，崇民走。

卢循兵守广州者不以海道为虞。庚戌，孙处乘海奄至，会大雾，四面攻之，即日破其城。处抚其旧民，戮循亲党，勒兵谨守，分遣沈田子等击岭表诸郡。

刘裕军雷池，卢循扬声不攻雷池，当乘流径下。裕知其欲战，十二月己卯，进军大雷。庚辰，卢循、徐道覆帅众数万塞江而下，前后莫见舳舻之际。裕悉出轻舰，帅众军齐力击之，又分步骑屯于西岸，先备火具。裕以劲弩射循军，因风水之势以蹙之。循舰悉泊西岸，岸上军投火焚之，烟炎张天。循兵大败，走还寻阳。将趣豫章，乃悉力栅断左里。丙申，裕军至左里，不得进。裕麾兵将战，所执麾竿折，幡沈于水，众并怪惧。裕笑曰：“往年覆舟之战，幡竿亦折，今者复然，贼必破矣。”即攻栅而进，循兵虽殊死战，弗能禁。循单舸走，所杀及投水死者凡万馀人。纳其降附，宥其逼略，遣刘藩、孟怀玉轻军追之。循收散卒，尚有数千人，径还番禺，道覆走保始兴。裕版建威将军褚裕之行广州刺史。裕之，裒之曾孙也。裕还建康。刘毅恶刘穆之，每从容与裕言穆之权太重，裕益亲任之。

七年春正月，刘藩帅孟怀玉等诸将追卢循至岭表。二月壬午，怀玉克始兴，斩徐道覆。

三月，卢循行收兵至番禺，遂围之，孙处拒守二十馀日。沈田子言于刘藩曰：“番禺城虽险固，本贼之巢穴，今循围之，或有内变。且孙季高众力寡弱，不能持久，若使贼还据广州，凶势复振矣。”夏四月，田子引兵救番禺，击循破之，所杀万馀人。循走，田子与处共追之，又破循于苍梧、郁林、宁浦。会处病，不能走，循奔交州。

初，九真太守李逊作乱，交州刺史交趾杜瑗讨斩之。瑗卒，朝廷以其子慧度为交州刺史。诏书未至，循袭破合浦，径向交州，慧度帅州府文武拒循于石埼，破之。循馀众犹三千人，李逊馀党李脱等结集俚獠五千馀人以应循。庚子，循晨至龙编南津，慧度悉散家财以赏军士，与循合战，掷雉尾炬焚其舰，以步兵夹岸射之，循众舰俱然，兵众大溃。循知不免，先鸩妻子，召妓妾问曰：“谁能从我死者。”多云：“雀鼠贪生，就死实难。”或云：“官尚当死，某岂愿生。”乃悉杀诸辞死者，因自投于水。慧度取其尸斩之，并其父子及李脱等，函七首送建康。

晋安帝义熙元年。初，毛璩闻桓振陷江陵，帅众三万顺流东下，将讨之，使其弟西夷校尉瑾、蜀郡太守瑗出外水，参军巴西谯纵、侯晖出涪水。蜀人不乐远征，晖至五城水口，与巴西阳昧谋作乱。纵为人和谨，蜀人爱之，晖、昧共逼纵为主。纵不可，走投于水，引出，以兵逼纵登舆。纵又投地，叩头固辞，晖缚纵于舆。还，袭毛瑾于涪城，杀之，推纵为梁、秦二州刺史。春二月，璩至略城，闻变，奔还成都，遣参军王琼将兵讨之，为纵弟明子所败，死者什八九。益州营户李腾开城纳纵兵，杀璩及弟瑗，灭其家。纵称成都王，以从弟洪为益州刺史，以明子为巴州刺史，屯白帝。于是蜀大乱，汉中空虚，氐王杨盛遣其兄子平南将军抚据之。

二年春正月，益州刺史司马荣期击谯明子于白帝，破之。秋九月，刘裕闻谯纵反，遣龙骧将军毛修之将兵与司马荣期、文处茂、时延祖共讨之。修之至宕渠，荣期为其参军杨承祖所杀，承祖自称巴州刺史，修之退还白帝。

三年秋八月，毛修之与汉嘉太守冯迁合兵击杨承祖，斩之。修之欲进讨谯纵，益州刺史鲍陋不可。修之上表言：“人之所以重生，实有生理可保。臣之情地，生涂已竭，所以借命朝露者，庶凭天威诛夷仇逆。今屡有可乘之机，而陋每违期不赴，臣虽效死寇庭，而救援理绝，将何以济？”刘裕乃表襄城太守刘敬宣帅众五千伐蜀，以刘道规为征蜀都督。九月，谯纵称藩于秦。

四年夏五月，谯纵遣使称藩于秦，又与卢循潜通。纵上表请桓谦于秦，欲与之共击刘裕。秦王兴以问谦，谦曰：“臣之累世着恩荆、楚，若得因巴、蜀之资，顺流东下，士民必翕然响应。”兴曰：“小水不容巨鱼，若纵之才力自足办事，亦不假君以为鳞翼。宜自求多福。”遂遣之。谦至成都，虚怀引士，纵疑之，置于龙格，使人守之。谦泣谓诸弟曰：“姚主之言神矣。”

秋七月，刘敬宣既入峡，遣巴东太守温祚以二千人出外水，自帅益州刺史鲍陋、辅国将军文处茂、龙骧将军时延祖由垫江转战而前。谯纵求救于秦，秦王兴遣平西将军姚赏、南梁州刺史王敏将兵二万赴之。敬宣军至黄虎，去成都五百里。纵辅国将军谯道福悉众拒险，相持六十馀日，敬宣不得进，食尽，军中疾疫，死者太半，乃引军还。敬宣坐免官，削封三分之一，荆州刺史刘道规，以督统降号建威将军。九月，刘裕以敬宣失利，请逊位。诏降为中军将军，开府如故。刘毅欲以重法绳敬宣，裕保护之。何无忌谓毅曰：“奈何以私憾伤至公。”毅乃止。

五年春正月，秦王兴遣使册拜谯纵为大都督、相国、蜀王，加九锡，承制封拜，悉如王者之仪。

六年秋八月，谯纵遣侍中谯良等入见于秦，请兵以伐晋。纵以桓谦为荆州刺史，谯道福为梁州刺史，帅众二万寇荆州，秦王兴遣前将军苟林帅骑兵会之。

江陵自卢循东下，不得建康之问，群盗互起。荆州刺史刘道规遣司马王镇之帅天门太守檀道济、广武将军彭城到彦之入援建康。道济，祗之弟也。镇之至寻阳，为苟林所破。卢循闻之，以林为南蛮校尉，分兵配之，使乘胜伐江陵，声言徐道覆已克建康。桓谦于道召募义旧，民投之者二万人。谦屯枝江，林屯江津，二寇交逼，江陵士民多怀异心。道规乃会将士告之曰：“桓谦今在近道，闻诸长者颇有去就之计。吾东来文武足以济事，若欲去者，本不相禁。”因夜开城门，达晓不闭。众咸惮服，莫有去者。

雍州刺史鲁宗之帅众数千自襄阳赴江陵。或谓宗之情未可测，道规单马迎之，宗之感悦。道规使宗之居守，委以腹心，自帅诸军攻谦。诸将佐皆曰：“今远出讨谦，其胜难必。苟林近在江津，伺人动静，若来攻城，宗之未必能固，脱有蹉跌，大事去矣。”道规曰：“苟林愚懦，无他奇计，以吾去未远，必不敢向城。吾今取谦，往至便克，沈疑之间，已自还返。谦败则林破胆，岂暇得来。且宗之独守，何为不支数日。”乃驰往攻谦，水陆齐进。谦等大陈舟师，兼以步骑，战于枝江。檀道济先进陷陈，谦等大败。谦单舸奔苟林，道规追斩之。还，至涌口讨林，林走，道规遣咨议参军临淮刘遵帅众追之。初，谦至枝江，江陵士民皆与谦书，言城内虚实，欲为内应。至是检得之，道规悉焚不视，众于是大安。九月，刘遵斩苟林于巴陵。冬十一月癸丑，益州刺史鲍陋卒。谯道福陷巴东，杀守将温祚、时延祖。

八年冬十一月，太尉裕谋伐蜀，择元帅而难其人。以西阳太守朱龄石既有武干，又练吏职，欲用之。众皆以为“龄石资名尚轻，难当重任”，裕不从。十二月，以龄石为益州刺史，帅宁朔将军臧熹、河间太守蒯恩、下邳太守刘锺等伐蜀，分大军之半二万人以配之。熹，裕之妻弟，位居龄石之右，亦隶焉。

裕与龄石密谋进取，曰：“刘敬宣往年出黄虎，无功而退。贼谓我今应从外水往，而料我当出其不意犹从内水来也。如此，必以重兵守涪城，以备内道。若向黄虎，正堕其计。今以大众自外水取成都，疑兵出内水，此制敌之奇也。”而虑此声先驰，贼审虚实，别有函书封付龄石，署函边曰：“至白帝乃开。”诸军虽进，未知处分所由。

毛修之固请行，裕恐修之至蜀必多所诛杀，土人与毛氏有嫌，亦当以死自固，不许。

九年夏六月，朱龄石等至白帝，发函书，曰：“众军悉从外水取成都，臧熹从中水取广汉，老弱乘高舰十馀，从内水向黄虎。”于是诸军倍道兼行。谯纵果命谯道福将重兵镇涪城以备内水。

龄石至平模，去成都二百里，纵遣秦州刺史侯晖、尚书仆射谯诜帅众万馀屯平模，夹岸筑城以拒之。龄石与刘锺曰：“今天时盛热，而贼严兵固险，攻之未必可拔，祗增疲困。且欲养锐息兵，以伺其隙，何如？”锺曰：“不然。前扬声言大众向内水，谯道福不敢舍涪城，今重军猝至，出其不意，侯晖之徒已破胆矣。贼阻兵守险者，是其惧不敢战也。因其恟惧，尽锐攻之，其势必克。克平模之后，自可鼓行而进，成都必不能守矣。若缓兵相守，彼将知人虚实，涪军忽来，并力拒我，人情既安，良将又集，此求战不获，军食无资，二万馀人悉为蜀子虏矣。”龄石从之。

诸将以水北城地险兵多，欲先攻其南城。龄石曰：“今屠南城，不足以破北，若尽锐以拔北城，则南城不麾自散矣。”秋七月，龄石帅诸军急攻北城，克之，斩侯晖、谯诜。引兵回趣南城，南城自溃。龄石舍船步进，谯纵大将谯抚之屯牛脾，谯小苟塞打鼻。臧熹击抚之，斩之，小苟闻之，亦溃。于是纵诸营屯望风相次奔溃。

戊辰，纵弃成都出走，尚书令马耽封府库以待晋师。壬申，龄石入成都，诛纵同祖之亲，馀皆按堵，使复其业。纵出成都，先辞墓，其女曰：“走必不免，祗取辱焉。等死，死于先人之墓可也。”纵不从。谯道福闻平模不守，自涪引兵入赴，纵往投之。道福见纵怒曰：“大丈夫有如此功业而弃之，将安归乎。人谁不死，何怯之甚也。”因投纵以剑，中其马鞍。纵乃去，自缢死。巴西人王志斩其首以送龄石。道福谓其众曰：“蜀之存亡，实系于我，不在谯王。今我在，犹足一战。”众皆许诺。道福尽散金帛以赐众，众受之而走。道福逃于獠中，巴民杜瑾执送之，斩于军门。

龄石徙马耽于越巂，耽谓其徒曰：“朱侯不送我京师，欲灭口也，吾必不免。”乃盥洗而卧，引绳而死。须臾，龄石使至，戮其尸。诏以龄石进监梁秦州六郡诸军事，赐爵丰城县侯。

晋孝武帝太元七年秋九月，车师前部王弥寘、鄯善王休密驮入朝于秦，请为乡导，以伐西域之不服者，因如汉法置都护以统理之。秦王坚以骁骑将军吕光为使持节、都督西域征讨诸军事，与凌江将军姜飞、轻车将军彭晃、将军杜进、康盛等总兵十万，铁骑五千，以伐西域。光，略阳羌酉婆楼之子也。阳平公融谏曰：“西域荒远，得其民不可使，得其地不可食，汉武征之，得不补失。今劳师万里之外，以踵汉氏之过举，臣窃惜之。”不听。

八年春正月，秦吕光发长安，以鄯善王休密驮、车师前部王弥寘为乡导。冬十二月，秦吕光行越流沙三百馀里，焉耆等诸国皆降，惟龟兹王帛纯拒之，婴城固守，光进军攻之。

九年秋七月，龟兹王帛纯窘急，重赂狯胡以求救，狯胡王遣其弟呐龙、侯将馗帅骑二十馀万，并引温宿、尉头等诸国兵合七十馀万以救龟兹。秦吕光与战于城西，大破之，帛纯出走，王侯降者三十馀国。光入其城，城如长安市邑，宫室甚盛。光抚宁西域，威恩甚着，远方诸国，前世所不能服者，皆来归附，上汉所赐节传。光皆表而易之。立帛纯弟震为龟兹王。八月，秦王坚闻吕光平西域，以光为都督玉门以西诸军事、西域校尉。道绝，不通。

十年春三月，吕光以龟兹饶乐，欲留居之。天竺沙门鸠摩罗什谓光曰：“此凶亡之地，不足留也。将军但东归，中道自有福地可居。”光乃大飨将士，议进止，众皆欲还。乃以驼二万馀头载外国珍宝、奇玩，驱骏马万馀匹而还。

秋九月，吕光自龟兹还至宜禾，秦凉州刺史梁熙谋闭境拒之。高昌太守杨翰言于熙曰：“吕光新破西域，兵强气锐，闻中原丧乱，必有异图。河西地方万里，带甲十万，足以自保。若光出流沙，其势难敌。高梧谷口险阻之要，宜先守之，而夺其水，彼既穷渴，可以坐制。如以为远，伊吾关亦可拒也。度此二厄，虽有子房之策，无所施矣。”熙弗听。美水令犍为张统谓熙曰：“今关中大乱，京师存亡不可知，吕光之来，其志难测，将军何以抗之？”熙曰：“忧之未知所出。”统曰：“光智略过人，今拥思归之士，乘战胜之气，其锋未易当也。将军世受大恩，忠诚夙着，立勋王室，宜在今日。行唐公洛，上之从弟，勇冠一时，为将军计，莫若奉为盟主，以收众望，推忠义以帅群豪，则光虽至，不敢有异心也。资其精锐，东兼毛兴，连王统、杨壁，合四州之众，扫凶逆，宁帝室，此桓、文之举也。”熙又弗听，杀洛于西海。

光闻杨翰之谋，惧不敢进。杜进曰：“梁熙文雅有馀，机鉴不足，终不能用翰之谋，不足忧也。宜及其上下离心，速进以取之。”光从之，进至高昌，杨翰以郡迎降。至玉门，熙移檄责光擅命还师，以子胤为鹰扬将军，与振威将军南安姚皓、别驾卫翰帅众五万拒光于酒泉。敦煌太守姚静、晋昌太守李纯以郡降光。光报檄凉州，责熙无赴难之志，而遏国家之众。遣彭晃、杜进、姜飞为前锋，与胤战于安弥，大破，擒之。于是四山胡夷皆附于光。武威太守彭济执熙以降，光杀之。

光入姑臧，自领凉州刺史，表杜进为武威太守，自馀将佐各受职位。凉州郡县皆降于光，独酒泉太守宋皓、西郡太守索泮城守不下。光攻而执之，让泮曰：“吾受诏平西域，而梁熙绝我归路，此朝廷之罪人，卿何为附之。”泮曰：“将军受诏平西域，不受诏乱凉州。梁公何罪，而将军杀之。泮但苦力不足，不能报君父之仇耳，岂肯如逆氐彭济之所为乎。主灭臣死，固其常也。”光杀泮及皓。

主簿尉祐奸佞倾险，与彭济同执梁熙，光宠信之。祐谮杀名士姚皓等十馀人，凉州人由是不悦。光以佑为金城太守，祐至允吾，袭据其城以叛，姜飞击破之，祐奔，据兴城。

十一年。初，张天锡之南奔也，秦长水校尉王穆匿其世子大豫，与俱奔河西，依秃发思复鞬，思复鞬送于魏安。魏安人焦松、齐肃、张济等聚兵数千人迎大豫为主，攻吕光昌松郡，拔之，执太守王世强。光使辅国将军杜进击之，进兵败，大豫进逼姑臧。王穆谏曰：“光粮丰城固，甲兵精锐，逼之非利。不如席卷岭西，砺兵积粟，然后东向与之争，不及期年，光可取也。”大豫不从，自号抚军将军、凉州牧，改元凤凰，以王穆为长史，传檄郡县，使穆说谕岭西诸郡，建康太守李隰、祁连都尉严纯皆起兵应之，有众三万，保据杨坞。

夏四月，张大豫自杨坞进屯姑臧城西，王穆及秃发思复鞬子奚于帅众三万屯于城南。吕光出击，大破之，斩奚于等二万馀级。秋九月，吕光得秦王坚凶问，举军缟素，谥曰文昭皇帝。冬十月，大赦，改元太安。十一月，张大豫自西郡入临洮，掠民五千馀户，保据俱城。十二月，吕光自称使持节、侍中、中外大都督、督陇右河西诸军事、大将军、凉州牧、酒泉公。

十二年秋七月，吕光将彭晃、徐炅攻张大豫于临洮，破之。大豫奔广武，王穆奔建康。八月，广武人执大豫送姑臧，斩之。穆袭据酒泉，自称大将军、凉州牧。

冬十二月，吕光西平太守康宁自称匈奴王，杀河湟太守强禧以叛。张掖太守彭晃亦叛，东结康宁，西通王穆。光欲自击晃，诸将皆曰：“今康宁在南，伺衅而动，若晃、穆未诛，康宁复至，进退狼狈，势必大危。”光曰：“实如卿言，然我今不往，是坐待其来也。若三寇连兵，东西交至，则城外皆非吾有，大事去矣。今晃初叛，与宁、穆情契未密，出其仓猝，取之差易耳。”乃自帅骑三万，倍道兼行，既至，攻之二旬，拔其城，诛晃。

初，王穆起兵，遣使招敦煌处士郭瑀。瑀叹曰：“今民将左衽，吾忍不救之邪？”乃与同郡索嘏起兵应穆，运粟三万石以饷之。穆以瑀为太府左长史、军师将军，嘏为敦煌太守。既而穆听谗言，引兵攻嘏，瑀谏不听，出城大哭，举手谢城曰：“吾不复见汝矣。”还而引被覆面，不与人言，不食而卒。吕光闻之曰：“二虏相攻，此成擒也，不可以惮屡战之劳，而失永逸之机也。”遂帅步骑二万攻酒泉，克之。进屯凉兴，穆引兵东还，未至，众溃，穆单骑走，骍马令郭文斩其首送之。

十三年。吕光之定凉州也，杜进功居多，光以为武威太守，贵宠用事，群僚莫及。光甥石聪自关中来，光问之曰：“中州人言我为政何如？”聪曰：“但闻有杜进耳，不闻有舅。”光由是忌进而杀之。

光与群僚宴，语及政事，参军京兆段业曰：“明公用法太峻。”光曰：“吴起无恩而楚强，商鞅严刑而秦兴。”业曰：“起丧其身，鞅亡其家，皆残酷之致也。明公方开建大业，景行尧、舜，犹惧不济，乃慕起、鞅之为治，岂此州士女所望哉。”光改容谢之。

十四年春二月，吕光自称三河王，大赦，改元麟嘉，置百官。光妻石氏、子绍、弟德世自仇池来至姑臧，光立石氏为妃，绍为世子。

十九年秋七月，三河王光以子覆为都督玊门以西诸军事、西域大都护，镇高昌，命大臣子弟随之。

二十一年夏六月，三河王吕光即天王位，国号大凉，大赦，改元龙飞，备置百官。以世子绍为太子，封子弟为公侯者二十人。以中书令王详为尚书左仆射，著作郎段业等五人为尚书。

晋成帝咸和四年。初，陇西鲜卑乞伏述延居于苑川，侵并邻部，士马强盛。及赵亡，述延惧，迁于麦田。述延卒，子傉大寒立。傉大寒卒，子司繁立。

简文帝咸安元年。秦益州刺史王统攻陇西鲜卑乞伏司繁于度坚山，司繁帅骑三万拒统于苑川。统潜袭度坚山，司繁部落五万馀皆降于统，其众闻妻子已降秦，不战而溃。司繁无所归，亦诣统降。秦王坚以司繁为南单于，留之长安，以司繁从叔吐雷为勇士护军，抚其部众。

孝武帝宁康元年。鲜卑勃寒寇掠陇右，秦王坚使乞伏司繁讨之。勃寒请降，遂使司繁镇勇士川。太元元年。乞伏司繁卒，子国仁立。

八年．秦王坚之入寇也，以乞伏国仁为前将军，领先锋骑。会国仁叔父步颓反于陇西，坚遣国仁还讨之。步颓闻之大喜，迎国仁于路。国仁置酒大言曰：“苻氏疲民逞兵，殆将亡矣，吾当与诸君共建一方之业。”及坚败，国仁遂迫胁诸部，有不从者，击而并之，众至十馀万。

十年秋九月，乞伏国仁自称大都督、大将军、单于、领秦河二州牧，改元建义。以乙旃童渥为左相，屋引出支为右相，独孤匹蹄为左辅，武郡勇士为右辅，弟干归为上将军。分其地置武城等十二郡，筑勇士城而都之。

十一年春正月，南安祕宜帅羌胡五万馀人攻乞伏国仁，国仁将兵五千逆击，大破之。宜奔还南安。秋七月，祕宜与莫侯悌眷帅其众三万馀户降于乞伏国仁，国仁拜宜东秦州刺史，悌眷梁州刺史。

十二年春三月，秦主登以乞伏国仁为大将军、大单于、苑川王。夏六月，苑川王国仁帅骑三万袭鲜卑大人密贵、裕苟、提伦三部于六泉。秋七月，与没奕干金熙战于渴浑川，没奕干金熙大败，三部皆降。

十三年夏四月，苑川王国仁破鲜卑越质叱黎于平襄，获其子诘归。六月，苑川王乞伏国仁卒，谥曰宣烈，庙号烈祖。其子公府尚幼，群下推国仁弟干归为大都督、大将军、大单于、河南王。大赦，改元太初。

秋七月，河南王干归立其妻边氏为王后。置百官，仿汉制，以南川侯出连乞都为丞相，梁州刺史悌眷为御史大夫，金城边芮为左长史，东秦州刺史祕宜为右长史，武始翟勍为左司马，略阳王松寿为主簿，从弟轲弹为梁州牧，弟益州为秦州牧，屈眷为河州牧。九月，河南王迁都金城。

十四年春正月，秦主登以河南王干归为大将军、大单于、金城王。夏五月，金城王干归击侯年部，大破之，于是秦、凉鲜卑、羌胡多附干归。冬十一月，抱罕羌彭奚念附于干归，以奚念为北河州刺史。

十五年冬十二月，越质诘归据平襄，叛金城王干归。

十六年春正月，金城王干归击越质诘归，诘归降，干归以宗女妻之。

十八年。金城王干归立其子炽盘为太子。炽盘勇略明决，过于其父。

十九年春正月，秦主登遣使拜金城王干归为左丞相、河南王、领秦梁益凉沙五州牧，加九锡。夏六月，秦主登进封干归梁王，纳其妹为梁王后。冬十月，秦主崇为梁王干归所逐，奔陇西王杨定。定与崇共攻干归，干归遣凉州牧轲弹、秦州牧益州、立义将军诘归帅骑三万拒之。大败定兵，杀定及崇，斩首万七千级。干归于是尽有陇西之地。十一月，梁王干归自称秦王，大赦。

二十年春正月，西秦王干归以太子炽盘领尚书令，左长史边芮为左仆射，右长史祕宜为右仆射，置官皆如魏武、晋文故事，然犹称大单于、大将军，边芮等领府佐如故。夏六月，西秦王干归迁于西城。

二十一年。越质诘归帅户二万叛西秦降于秦。

安帝隆安元年春正月，凉王光以西秦王干归数反复，举兵伐之。干归群下请东奔成纪以避之，干归曰：“军之胜败，在于巧拙，不在众寡。光兵虽众而无法，其弟延勇而无谋，不足惮也。且其精兵尽在延所，延败，光自走矣。”光军于长最，遣太原公纂等帅步骑三万攻金城，干归帅众二万救之，未至，纂等拔金城。光又遣其将梁恭等以甲卒万馀出阳武下峡，与秦州刺史没奕干攻其东，天水公延以枹罕之众攻临洮、武始、河关，皆克之。干归使人绐延云：“干归众溃，奔成纪。”延欲引轻骑追之，司马耿稚谏，延不从。进，与干归遇，延战死。稚与将军姜显收散卒还屯枹罕，光亦引兵还姑臧。

夏六月，西秦王干归征北河州刺史彭奚念为镇卫将军，以镇西将军屋弘破光为河州牧，定州刺史翟瑥为晋兴太守，镇枹罕。

三年秋七月，西秦丞相出连乞都卒。冬十月，以金城太守辛静为右丞相。

四年春正月，西秦王干归迁都苑川。夏五月，秦征西大将军陇西公硕德将兵五千伐西秦，入自南安峡，西秦王干归帅诸将拒之，军于陇西。

秋七月，西秦王干归使武卫将军慕兀等屯守，秦军樵采路绝，秦王兴潜引兵救之。干归闻之，使慕兀帅中军二万屯柏杨。镇军将军罗敦帅外军四万屯侯辰谷。干归自将轻骑数千前候秦兵，会大风昏雾，与中军相失，为追骑所逼，入于外军，旦，与秦战，大败，走归苑川，其部众三万六千皆降于秦。兴进军枹罕。

干归奔金城，谓诸豪帅曰：“吾不才，叨窃名号，已逾一纪。今败散如此，无以待敌，欲西保允吾。若举国而去，必不得免。卿等留此，各以其众降秦，以全宗族，勿吾随也。”皆曰：“死生愿从陛下。”干归曰：“吾今将寄食于人，若天未亡我，庶几异日克复旧业，复与卿等相见，今相随而死，无益也。”乃大哭而别。干归独自变量百骑奔允吾，乞降于武威王利鹿孤。利鹿孤遣广武公傉檀迎之，寘于晋兴，待以上宾之礼。镇北将军秃发俱延言于利鹿孤曰：“干归本吾之属国，因乱自尊，今势穷归命，非其诚款，若逃归姚氏，必为国患，不如徙置乙弗之间，使不得去。”利鹿孤曰：“彼穷来归我，而逆疑其心，何以劝来者？”俱延，利鹿孤之弟也。

秦兵既退，南羌梁戈等密招干归，干归将应之。其臣屋引阿洛以告晋兴太守阴畅，畅驰白利鹿孤，利鹿孤遣其弟吐雷帅骑三千屯扪天岭。干归惧为利鹿孤所杀，谓其太子炽盘曰：“吾父子居此，必不为利鹿孤所容。今姚氏方强，吾将归之，若尽室俱行，必为追骑所及，吾以汝兄弟及汝母为质，彼必不疑，吾在长安，彼终不敢害汝也。”乃送炽盘等于西平。八月，干归南奔枹罕，遂降于秦。冬十一月，乞伏干归至长安，秦王兴以为都督河南诸军事、河州刺史、归义侯。久之，乞伏炽盘欲逃诣干归，武威王利鹿孤追获之。利鹿孤将杀炽盘，广武公傉檀曰：“子而归父，无足深贵，宜宥之以示大度。”利鹿孤从之。

五年春二月，秦王兴使乞伏干归还镇苑川，尽以其故部众配之。夏四月，乞伏干归至苑川，以边芮为长史，王松寿为司马，公卿将帅皆降为僚佐、偏裨。

元兴元年夏四月，乞伏炽盘自西平逃归苑川，南凉王傉檀归其妻子。乞伏干归使炽盘入朝于秦，秦主兴以炽盘为兴晋太守。义熙二年十一月，乞伏干归入朝于秦。

三年春正月，秦主兴以乞伏干归浸强难制，留为主客尚书，以其世子炽盘行西夷校尉，监其部众。

四年。乞伏炽盘以秦政浸衰，且畏秦之攻袭，冬十月，招结诸部二万馀人，筑城于嵻良山而据之。冬十二月，乞伏炽盘攻彭奚念于枹罕，为奚念所败而还。

五年春二月，乞伏炽盘入见秦太原公懿于上邽，彭奚念乘虚伐之。炽盘闻之，怒，不告懿而归，击奚念，破之，遂围枹罕。乞伏干归从秦王兴如平凉，炽盘克枹罕，遣人告干归，干归逃还苑川。

夏四月，乞伏干归如枹罕，留世子炽盘镇之，收其众得二万，徙都度坚山。秋七月，乞伏干归复即秦王位，大赦，改元更始，公卿以下皆复本位。冬十月，西秦王干归立夫人边氏为王后，世子炽盘为太子，仍命炽盘都督中外诸军，录尚书事。以屋引破光为河州刺史，镇枹罕。以南安焦遗为太子太师，与参军国大谋。

六年春三月，西秦王干归攻秦金城郡，拔之。秋七月乙丑，西秦王干归讨越质屈机等十馀部，降其众二万五千，徙于苑川。八月，干归复都苑川。九月，西秦王干归攻秦略阳、南安、陇西诸郡，皆克之，徙民二万五千户于苑川及枹罕。

七年春正月，秦王兴以太常索棱招抚西秦。西秦王干归遣使送所掠守宰，谢罪请降。兴遣鸿胪拜干归都督陇西岭北匈奴杂胡诸军事、征西大将军、河州牧、单于、河南王，太子炽盘为镇西将军、左贤王、平昌公。二月，河南王干归徙鲜卑仆浑部于度坚城，以子敕勃为秦兴太守以镇之。夏四月，河南王干归徙羌句岂等部众于垒兰城，以兄子阿柴为兴国太守以镇之。五月，复以子木奕干为武威太守，镇嵻良城。秋八月，河南王干归攻秦略阳太守姚龙于柏杨堡，克之。冬十一月，进攻南平太守王憬于水洛城，又克之，徙民三千馀户于谭郊，遣乞伏审虔帅众二万城谭郊。十二月，西羌彭利发袭据枹罕，干归讨之，不克。

八年春正月，河南王干归复讨彭利发，利发南走，追斩之。以乞伏审虔为河州刺史，镇枹罕，而还。二月，干归徙都谭郊，命平昌公炽盘镇苑川。

夏六月，乞伏公府弑河南王干归，并杀其诸子十馀人，走保大夏。平昌公炽盘遣其弟广武将军智达、扬武将军木奕干帅骑三千讨之，以其弟昙达为镇京将军，镇谭郊，骁骑将军娄机镇苑川。炽盘帅文武及民二万馀户迁于枹罕。

秋七月，乞伏智达等击破乞伏公府于大夏。公府奔垒兰城，就其弟阿柴。智达等攻拔之，斩阿柴父子五人。公府奔嵻㟍南山，追获之，并其四子，轘之于谭郊。八月，乞伏炽盘自称大将军、河南王，大赦，改元永康。葬干归于枹罕，谥曰武元王，庙号高祖。九月，河南王炽盘以尚书令武始翟勍为相国，侍中、太子詹事赵景为御史大夫，罢尚书令、仆射、尚书六卿、侍中等官。

十年冬十月，河南王炽盘复称秦王，置百官。

晋哀帝兴宁三年冬十月，鲜卑秃发椎斤卒，年一百一十，子思复鞬代统其众。椎斤，树机能从弟务丸之孙也。

孝武帝太元十九年。初，秃发思复鞬卒，子乌孤立。乌孤雄勇有大志，与大将纷陁谋取凉州。纷陁曰：“公必欲得凉州，宜先务农讲武，礼俊贤，修政刑，然后可也。”乌孤从之。三河王光遣使拜乌孤冠军大将军、河西鲜卑大都统。乌孤与其群下谋之曰：“可受乎？”皆曰：“吾士马众多，何为属人。”石真若留不对，乌孤曰：“卿畏吕光邪？”石真若留曰：“吾本根未固，小大非敌，若光致死于我，何以待之。不如受以骄之，俟衅而动，蔑不克矣。”乌孤乃受之。

二十年秋七月，秃发乌孤击乙弗、折掘等诸部，皆破降之，筑廉川堡而都之。广武赵振少好奇略，闻乌孤在廉川，弃家从之。乌孤喜曰：“吾得赵生，大事济矣。”拜左司马。三河王光封乌孤为广武郡公。

二十一年夏六月，三河王吕光遣使拜秃发乌孤为征南大将军、益州牧、左贤王。乌孤谓使者曰：“吕王诸子贪淫，三甥暴虐，远近愁怨，吾安可违百姓之心，受不义之爵乎。吾当为帝王之事耳。”乃留其鼓吹、羽仪，谢而遣之。

安帝隆安元年春正月，秃发乌孤自称大都督、大将军、大单于、西平王，大赦，改元太初。治兵广武，攻凉金城，克之。凉王光遣将军窦苟伐之，战于街亭，凉兵大败。

凉散骑常侍、太常西平郭黁，善天文数术，国人信重之。会荧惑守东井，黁谓仆射王详曰：“凉之分野，将有大兵。主上老病，太子暗弱，太原公凶悍，一旦不讳，祸乱必起。吾二人久居内要，彼常切齿，将为诛首矣。田胡王乞基部落最强，二苑之人，多其旧众。吾欲与公举大事，推乞基为主，二苑之众，尽我有也。得城之后，徐更议之。”详从之。黁夜以二苑之众烧洪范门，使详为内应。事泄，详被诛，黁遂据东苑以叛。民间皆言圣人起兵，事无不成，从之者甚众。

凉王光召太原公纂使讨黁。纂司马杨统谓其从兄桓曰：“郭黁举事，必不虚发。吾欲杀纂，推兄为主，西袭吕弘，据张掖，号令诸郡，此千载一时也。”桓怒曰：“吾为吕氏臣，安享其禄，危不能救，岂可复增其难乎。吕氏若亡，吾为弘演矣。”统至番禾，遂叛归黁。弘，纂之弟也。

纂与西安太守石元良共击黁，大破之。黁得光孙八人于东苑，及败而恚，悉投于锋上，枝分节解，饮其血以盟众，众皆掩目。

凉人张捷、宋生等招集戎夏三千人反于休屠城，与黁共推凉后将军杨轨为盟主。轨，略阳氐也。将军程肇谏曰：“卿弃龙头而从蛇尾，非计也。”轨不从，自称大将军、凉州牧、西平公。

纂击破黁将王斐于城西，黁兵势渐衰，遣使请救于秃发乌孤。九月，乌孤使其弟骠骑将军利鹿孤帅骑五千赴之。

二年春正月，杨轨以其司马郭纬为平西相，帅步骑二万北赴郭黁。秃发乌孤遣其弟车骑将军傉檀帅骑一万助轨，轨至姑臧，营于城北。夏四月，凉太原公纂将兵击杨轨，郭黁救之，纂败还。六月，杨轨自恃其众，欲与凉王光决战，郭黁每以天道抑止之。凉常山公弘镇张掖，段业使沮渠男成及王德攻之，光使太原公纂将兵迎之。杨轨曰：“吕弘精兵一万，若与光合，则姑臧益强，不可取矣。”乃与秃发利鹿孤共邀击纂。纂与战，大破之，轨奔王乞基。黁性褊急残忍，不为士民所附，闻轨败走，降西秦，西秦王干归以为建忠将军、散骑常侍。弘引兵弃张掖东走。

秋九月，杨轨屯廉川，收集夷夏众至万馀。王乞基谓轨曰：“秃发氏才高而兵盛，且乞基之主也，不如归之。”轨乃遣使降于西平王乌孤。轨寻为羌酋梁饥所败，西奔仙海，袭乙弗鲜卑而据其地。乌孤谓群臣曰：“杨轨、王乞基归诚于我，卿等不速救，使为羌人所覆，孤甚愧之。”平西将军浑屯曰：“梁饥无经远大略，可一战禽也。”

饥进攻西平，西平人田玄明执太守郭幸而代之，以拒饥，遣子为质于乌孤。乌孤欲救之，群臣惮饥兵强，多以为疑。左司马赵振曰：“杨轨新败，吕氏方强，洪池以北，未可冀也，岭南五郡，庶几可取。大王若无开拓之志，振不敢言，若欲经营四方，此机不可失也。使羌得西平，华夷震动，非我之利也。”乌孤喜曰：“吾亦欲乘时立功，安能坐守穷谷乎？”乃谓群臣曰：“梁饥若得西平，保据山河，不可复制。饥虽骁猛，军令不整，易破也。”遂进击饥，大破之。饥退屯龙支堡，乌孤进攻，拔之，饥单骑奔浇河，俘斩数万。以田玄明为西平内史。乐都太守田瑶、湟河太守张禂、浇河太守王稚皆以郡降，岭南羌胡数万落皆附于乌孤。

冬十一月，杨轨、王乞基帅户数千自归于西平王乌孤。十二月，西平王秃发乌孤更称武威王。

三年春正月，武威王乌孤徙治乐都，以其弟西平公利鹿孤镇安夷，广武公傉檀镇西平，叔父素渥镇湟河，若留镇浇河，从弟替引镇岭南，洛回镇廉川，从叔吐若留镇浩亹。夷夏俊杰，随才授任，内居显位，外典郡县，咸得其宜。

乌孤谓群臣曰：“陇右、河西本数郡之地，遭乱分裂，至十馀国。吕氏、乞伏氏、段氏最强，今欲取之，三者何先。”杨统曰：“乞伏氏本吾之部落，终当服从。段氏书生，无能为患，且结好于我，攻之不义。吕光衰髦，嗣子微弱，纂、弘虽有才，而内相猜忌，若使浩亹、廉川乘虚迭出，彼必疲于奔命，不过二年，兵劳民困，则姑臧可图也。姑臧举，则二寇不待攻而服矣。”乌孤曰：“善。”

夏六月，乌孤以利鹿孤为凉州牧，镇西平，召车骑大将军傉檀入录府国事。

秋八月，武威王秃发乌孤醉，走马伤胁而卒，遗令立长君。国人立其弟利鹿孤，谥乌孤曰武王，庙号烈祖。利鹿孤大赦，徙治西平。

四年春正月，秃发利鹿孤大赦，改元建和。夏五月，杨轨、田玄明谋杀武威王利鹿孤，利鹿孤杀之。

五年春正月，武威王利鹿孤欲称帝，群臣皆劝之。安国将军𨱎勿仑曰：“吾国自上世以来，被发左衽，无冠带之饰，逐水草迁徙，无城郭室庐，故能雄视沙漠，抗衡中夏。今举大号，诚顺民心。然建都立邑，难以避患，储畜仓库，启敌人心。不如处晋民于城郭，劝课农桑，以供资储，帅国人以习战射，邻国弱则乘之，强则避之，此久长之良策也。且虚名无实，徒足为世之质的，将安用之。”利鹿孤曰：“安国之言是也。”乃更称河西王，以广武公傉檀为都督中外诸军事、凉州牧、录尚书事。

夏六月，河西王利鹿孤命群臣极言得失。西曹从事史皓曰：“陛下命将出征，往无不捷。然不以绥宁为先，唯以徙民为务，民安土重迁，故多离叛，此所以斩将拔城而地不加广也。”利鹿孤善之。

元兴元年春三月，河西王秃发利鹿孤寝疾，遗令以国事授弟傉檀。初，秃发思复鞬爱重傉檀，谓诸子曰：“傉檀器识，非汝曹所及也。”故诸兄不以传子而传于弟。利鹿孤在位，垂拱而已，军国大事皆委于傉檀。利鹿孤卒，傉檀袭位，更称凉王，改元弘昌，迁于乐都，谥利鹿孤曰康王。是岁，秦王兴遣使以秃发傉檀为车骑将军、广武公。

三年春二月，南凉王傉檀畏秦之强，乃去年号，罢尚书丞郎官，遣参军关尚使于秦。秦王兴曰：“车骑献款称藩，而擅兴兵造大城，岂为臣之道乎？”尚曰：“王公设险以守其国，先王之制也。车骑僻在遐藩，密迩勍寇，盖为国家重门之防，不图陛下忽以为嫌。”兴善之。傉檀求领凉州，兴不许。

义熙二年夏六月，秃发傉檀伐沮渠蒙逊，蒙逊婴城固守。傉檀至赤泉而还，献马三千匹、羊三万口于秦。秦王兴以为忠，以傉檀为都督河右诸军事、车骑大将军、凉州刺史，镇姑臧。征王尚还长安。凉州人申屠英等遣主簿胡威诣长安请留尚，兴弗许。威见兴，流涕言曰：“臣州奉戴王化，于兹五年，土宇僻远，威灵不接，士民尝胆抆血，共守孤城。仰恃陛下圣德，俯仗良牧仁政，克自保全，以至今日。陛下奈何乃以臣等贸马三千匹、羊三万口，贱人贵畜，无乃不可。若军国须马，直烦尚书一符，臣州三千馀户，各输一马，朝下夕办，何难之有。昔汉武倾天下之资力，开拓河西，以断匈奴右臂。今陛下无故弃五郡之地，忠良华族，以资暴虏，岂惟臣州士民坠于涂炭，恐方为圣朝旰食之忧。”兴悔之，使西平人车普驰止王尚，又遣使谕傉檀。会傉檀已帅步骑三万军于五涧，普先以状告之，傉檀遽逼遣王尚。尚出自清阳门，傉檀入自凉风门。

别驾宗敞送尚还长安，傉檀谓敞曰：“吾得凉州三千馀家，情之所寄，唯卿一人，奈何舍我去乎？”敞曰：“今送旧君，所以忠于殿下也。”傉檀曰：“吾新牧贵州，怀远安迩之略如何。”敞曰：“凉土虽弊，形胜之地。殿下惠抚其民，收其贤俊，以建功名，其何求不获。”因荐本州文武名士十馀人，傉檀嘉纳之。王尚至长安，兴以为尚书。

傉檀燕群僚于宣德堂，仰视叹曰：“古人有言作者不居，居者不作，信矣”武威孟祎曰：“昔张文王始为此堂，于今百年，十有二主矣，惟履信思顺者可以久处。”傉檀善之。

秋八月，秃发傉檀以兴城侯文支镇姑臧，自还乐都。虽受秦爵命，然其车服、礼仪皆如王者。冬十一月，秃发傉檀迁于姑臧。

三年秋七月，秃发傉檀复贰于秦，遣使邀乞伏炽盘炽盘，斩其使送长安。九月，秃发傉檀将五万馀人伐沮渠蒙逊，蒙逊与战于均石，大破之。十一月，夏王勃勃帅骑二万击傉檀于文阳，杀伤万馀人而还。傉檀帅众追之，勃勃逆击于武阳下，大破之，杀伤万计。勃勃积尸而封之，号曰：“髑髅台”。

四年夏五月，秦王兴以秃发傉檀外内多难，欲因而取之，使尚书郎韦宗往觇之。傉檀与宗论当世大略，纵横无穷。宗退，叹曰：“奇才英器，不必华夏，明智敏识，不必读书，吾乃今知九州之外，五经之表，复自有人也。”归言于兴曰：“凉州虽弊，傉檀权谲过人，未可图也。”兴曰：“刘勃勃以乌合之众犹能破之，况我举天下之兵以加之乎？”宗曰：“不然。形移势变，返覆万端，陵人者易败，戒惧者难攻。傉檀之所以败于勃勃者，轻之也。今我以大军临之，彼必惧而求全。臣窃观群臣才略，无傉檀之比者，虽以天威临之，亦未敢保其必胜也。”兴不听，使其子中军将军广平公弼、后军将军敛成、镇远将军乞伏干归帅步骑三万袭傉檀，左仆射齐难帅骑二万讨勃勃。吏部尚书尹昭谏曰：“傉檀恃其险远，故敢违慢。不若诏沮渠蒙逊及李皓讨之，使自相困毙，不必烦中国之兵也。”亦不听。

兴遗傉檀书曰：“今遣齐难讨勃勃，恐其西逸，故令弼等于河西邀之。”傉檀以为然，遂不设备。弼济自金城，姜纪言于弼曰：“今王帅声言讨勃勃，傉檀犹豫，守备未严，愿给轻骑五千掩其城门，则山泽之民皆为吾有，孤城无援，可坐克也。”弼不从。进至漠口，昌松太守苏霸闭城拒之。弼遣人谕之使降，霸曰：“汝弃信誓而伐与国，吾有死而已，何降之有。”弼进攻，斩之，长驱至姑臧。傉檀婴城固守，出奇兵击弼，破之，弼退据西苑。城中人王锺等谋为内应，事泄，傉檀欲追首谋者而赦其馀。前军将军伊力延侯曰：“今强寇在外，而奸人窃发于内，危孰甚焉，不悉坑之，何以惩后？”傉檀从之，杀五千馀人。命郡县悉散牛羊于野，敛成纵兵钞掠，傉檀遣镇北大将军俱延、镇军将军敬归等击之，秦兵大败，斩首七千馀级。姚弼固垒不出，傉檀攻之，未克。

秋七月，兴遣卫大将军常山公显帅骑二万为诸军后继，至高平，闻弼败，倍道赴之。显遣善射者孟钦等五人挑战于凉风，弦未及发，傉檀材官将军宋益等迎击，斩之。显乃委罪敛成，遣使谢傉檀，慰抚河外，引兵还。傉檀遣使者徐宿诣秦谢罪。

冬十一月，秃发傉檀复称凉王，大赦，改元嘉平，置百官。立夫人折掘氏为皇后，世子武台为太子，录尚书事。左长史赵晁、右长史郭幸为尚书左、右仆射，昌松侯俱延为太尉。

晋安帝隆安元年。初，张掖卢水胡沮渠罗仇，匈奴沮渠之后也，世为部帅。凉王光以罗仇为尚书，从光伐西秦。及吕延败死，罗仇弟三河太守曲粥谓罗仇曰：“主上荒耄信谗，今军败将死，正其猜忌智勇之时也。吾兄弟必不见容，与其死之无名，不若勒兵向西平，出苕藋，奋臂一呼，凉州不足定也。”罗仇曰：“诚如汝言，然吾家世以忠孝着于西土，宁使人负我，我不忍负人也。”光果听谗，以败军之罪杀罗仇及曲粥。罗仇弟子蒙逊，雄杰有策略，涉猎书史，以罗仇曲粥之丧归葬，诸部多其族姻，会葬者凡万馀人。蒙逊哭谓众曰：“吕王昏荒无道，多杀不辜。吾之上世，虎视河西，今欲与诸部雪二父之耻，覆上世之业。何如？”众咸称万岁。遂结盟起兵，攻凉临松郡，拔之，屯据金山。

夏五月，凉王光遣太原公纂将兵击沮渠蒙逊于忽谷，破之，蒙逊逃入山中。蒙逊从兄男成为凉将军，闻蒙逊起兵，亦合众数千屯乐涫。酒泉太守垒澄讨男成，兵败，澄死。男成进攻建康，遣使说建康太守段业曰：“吕氏政衰，权臣擅命，刑杀无常，人无容处。一州之地，叛者相望，瓦解之形，昭然在目，百姓嗷然，无所依附。府君奈何以盖世之才，欲立忠于垂亡之国。男成等既唱大义，欲屈府君抚临鄙州，使涂炭之馀，蒙来苏之惠，何如？”业不从。相持二旬，外救不至，郡人高逵、史惠等劝业从男成之请。业素与凉侍中房晷、仆射王详不平，惧不自安，乃许之。男成等推业为大都督、龙骧大将军、凉州牧、建康公，改元神玺。以男成为辅国将军，委以军国之任。蒙逊帅众归业，业以蒙逊为镇西将军。光命太原公纂将兵讨业，不克。

二年夏四月，段业使沮渠蒙逊攻西郡，执太守吕纯以归。纯，光之弟子也。于是晋昌太守王德、敦煌太守赵郡孟敏皆以郡降业。业封蒙逊为临池侯，以德为酒泉太守，敏为沙州刺史。

六月，凉常山公弘镇张掖，段业使沮渠男成及王德攻之，光使太原公纂将兵迎之。弘引兵弃张掖东走，段业徙治张掖，将追击弘。沮渠蒙逊谏曰：“归师勿遏，穷寇勿追，此兵家之戒也。”业不从，大败而还，赖蒙逊以免。业城安西，以其将臧莫孩为太守。蒙逊曰：“莫孩勇而无谋，知进不知退，此乃为之筑蒙，非筑城也。”业不从，莫孩寻为吕纂所破。

三年春二月，段业即凉王位，改元天玺。以沮渠蒙逊为尚书左丞，梁中庸为右丞。

五年夏四月，北凉王业惮沮渠蒙逊勇略，欲远之，蒙逊亦深自晦匿。业以门下侍郎马权代蒙逊为张掖太守。权素豪隽，为业所亲重，常轻侮蒙逊。蒙逊谮之于业曰：“天下不足虑，惟当忧马权耳。”业遂杀权。

蒙逊谓沮渠男成曰：“段公无鉴断之才，非拨乱之主。向所惮者惟索嗣、马权，今皆已死。蒙逊欲除之以奉兄，何如？”男成曰：“业本孤客，为吾家所立，恃吾兄弟，犹鱼之有水。夫人亲信我而图之，不祥”蒙逊乃求为西安太守，业喜其出外，许之。

蒙逊与男成约同祭兰门山，而阴使司马许咸告业曰：“男成欲以取假日为乱，若求祭兰门山，臣言验矣。”至期，果然。业收男成，赐死。男成曰：“蒙逊先与臣谋反，臣以兄弟之故，隐而不言。今以臣在，恐部众不从，故约臣祭山而反诬臣，其意欲王之杀臣也。乞诈言臣死，暴臣罪恶，蒙逊必反，臣然后奉王命而讨之，无不克矣。”业不听，杀之。蒙逊泣告众曰：“男成忠于段王，而段王无故枉杀之，诸君能为报仇乎。且始者共立段王，欲以安众耳，今州土纷乱，非段王所能济也。”男成素得众心，众皆愤泣争奋，比至氐池，众逾一万，镇军将军臧莫孩帅所部降之，羌胡多起兵应蒙逊者。蒙逊进壁侯坞。

业先疑右军将军田昂，囚之，至是召昂谢而赦之，使与武卫将军梁中庸共讨蒙逊。别将王丰孙言于业曰：“西平诸田，世有反者，昂貌恭而心险，不可信也。”业曰：“吾疑之久矣，但非昂无可讨蒙逊者。”昂至侯坞，帅骑五百降于蒙逊，业军遂溃。中庸亦诣蒙逊降。

五月，蒙逊至张掖，田昂兄子承爱斩关内之，业左右皆散。蒙逊至，业谓蒙逊曰：“孤孑然一已，为君家所推，愿丐馀命，使得东还与妻子相见。”蒙逊斩之。

业儒素长者，无他权略，威禁不行，群下擅命，尤信卜筮、巫觋，故至于败。

沮渠男成之弟富占将军俱傫，帅户五百降于河西王利鹿孤。傫，石子之子也。

夏六月，梁中庸等共推沮渠蒙逊为大都督、大将军、凉州牧、张掖公，赦其境内，改元永安。蒙逊署从兄伏奴为张掖太守、和平侯，弟挐为建忠将军、都谷侯，田昂为西郡太守，臧莫孩为辅国将军，房晷、梁中庸为左右长史，张骘、谢正礼为左右司马，擢任贤才，文武咸悦。

秋九月，沮渠蒙逊所部酒泉、凉宁二郡叛降于西凉，又闻吕隆降秦，大惧，遣其弟建忠将军拏、牧府长史张潜见秦陇西公硕德于姑臧，请帅其众东迁。硕德喜，拜潜张掖太守，拏建康太守。潜劝蒙逊东迁。拏私谓蒙逊曰：“姑臧未拔，吕氏犹存，硕德粮尽将还，不能久也。何为自弃土宇，受制于人乎？”臧莫孩亦以为然。

蒙逊遣子奚念为质于河西王利鹿孤，利鹿孤不受，曰：“奚念年小，可遣拏也。”冬十月，蒙逊复遣使上疏于利鹿孤曰：“臣前遣奚念，具披诚款，而圣旨未昭，复征弟挐。臣窃以为苟有诚信则子不为轻，若其不信则弟不为重。今寇难未夷，不获奉诏，愿陛下亮之。”利鹿孤怒，遣张松侯俱延、兴城侯文支将骑一万袭蒙逊，至万岁临松，执蒙逊从弟鄯善苟子，虏其民六千馀户。蒙逊从叔孔遮入朝于利鹿孤，许以挐为质，利鹿孤乃归其所掠，召俱延等还。文支，利鹿孤之弟也。

元兴元年。秦王兴遣使拜沮渠蒙逊为镇西将军、沙州刺史、西海侯。

二年秋八月，秦遣使者梁构至张掖，蒙逊问曰：“秃发傉檀为公，而身为侯，何也？”构曰：“傉檀凶狡，款诚未着，故朝廷以重爵虚名羁縻之。将军忠贯白日，当入赞帝室，岂可以不信相待也。圣朝爵必称功，如尹纬、姚晃，佐命之臣，齐难、徐洛，一时猛将，爵皆不过侯伯，将军何以先之乎。昔窦融殷勤固让，不欲居旧臣之右，不意将军忽有此问。”蒙逊曰：“朝廷何不即封张掖，而更远封西海邪？”构曰：“张掖，将军已自有之，所以远授西海者，欲广大将军之国耳。”蒙逊悦，乃受命。

义熙八年冬十月，沮渠蒙逊迁于姑臧。

十一月，沮渠蒙逊即河西王位，大赦，改元玄始。置百官，如凉王光为三河王故事。

十四年。河西王蒙逊奉表称藩，拜凉州刺史。

晋安帝隆安三年冬十二月，凉王光疾甚，立太子绍为天王，自号“太上皇帝”，以太原公纂为太尉，常山公弘为司徒。谓绍曰：“今国家多难，三邻伺隙，吾殁之后，使纂统六军，弘管朝政，汝恭已无为，委重二兄，庶几可济。若内相猜忌，则萧墙之变，旦夕至矣。”又谓纂、弘曰：“永业才非拨乱，直以立嫡有常，偎居元首。今外有强寇，人心未宁，汝兄弟辑睦，则祚流万世，若内自相图，则祸不旋踵矣。”纂、弘泣曰：“不敢”又执纂手戒之曰：“汝性粗暴，深为吾忧，善辅永业，勿听谗言。”是日，光卒。绍秘不发丧，纂排合入哭，尽哀而出。绍惧，以位让之，曰：“兄功高年长，宜承大统。”纂曰：“陛下国之蒙嫡，臣敢奸之。”绍固让，纂不许。骠骑将军吕超谓绍曰：“纂为将积年，威震内外，临丧不哀，步高视远，必有异志，宜早除之。”绍曰：“先帝言犹在耳，奈何弃之。吾以弱年负荷大任，方赖二兄以宁家国，纵其图我，我视死如归，终不忍有此意也。卿勿复言。”纂见绍于湛露堂，超执刀侍侧，目纂请收之，绍弗许。超，光弟宝之子也。

弘密遣尚书姜纪谓纂曰：“主上暗弱，未堪多难。兄威恩素着，宜为社稷计，不可徇小节也。”纂于是夜帅壮士数百逾北城，攻广夏门，弘帅东苑之众斧洪范门。左卫将军齐从守融明观，逆问之曰：“谁也”众曰：“太原公。”从曰：“国有大故，主上新立，太原公行不由道，夜入禁城，将为乱邪？”因抽剑直前，斫纂中额，纂左右禽之。纂曰：“义士也，勿杀”绍遣虎贲中郎将吕开帅禁兵拒战于端门，吕超帅卒二千赴之，众素惮纂，皆不战而溃。纂入自青角门，升谦光殿。绍登紫合自杀，吕超奔广武。

纂惮弘兵强，以位让弘。弘曰：“弘以绍弟也而承大统，众心不顺，是以违先帝遗命而废之，惭负黄泉。今复以弟而立，岂弘之本志乎？”纂乃使弘出告众曰：“先帝临终受诏如此。”群臣皆曰：“苟社稷有主，谁敢违者。”纂遂即天王位，大赦，改元咸宁。谥光曰懿武皇帝，庙号太祖。谥绍曰隐王。以弘为大都督、督中外诸军事、大司马、车骑大将军、司隶校尉、录尚书事，改封番禾郡公。

纂谓齐从曰：“卿前斫我，一何甚也。”从泣曰：“隐王先帝所立。陛下虽应天顺人，而微心未达，唯恐陛下不死，何谓甚也。”纂赏其忠，善遇之。

纂叔父征东将军方镇广武，纂遣使谓方曰：“超实忠臣，义勇可嘉，但不识国家大体，权变之宜。方赖其用，以济世难，可以此意谕之。”超上疏陈谢，纂复其爵位。

四年春三月，凉王纂以大司马弘功高地逼，忌之。弘亦自疑，遂以东苑之兵作乱，攻纂。纂遣其将焦辨击之，弘众溃，出走。纂纵兵大掠，悉以东苑妇女赏军，弘之妻子亦在中。纂笑谓群臣曰：“今日之战何如？”侍中房晷对曰：“天祸凉室，忧患仍臻。先帝始崩，隐王废黜。山陵甫讫，大司马称兵。京师流血，昆弟接刃，虽弘自取夷灭，亦由陛下无常棣之恩，当省已责躬，以谢百姓。乃更纵兵大掠，囚辱士女衅，自弘起，百姓何罪。且弘妻，陛下之弟妇，弘女，陛下之侄也，奈何使无赖小人辱为婢妾，天地神明岂忍见此。”遂欷歔流涕。纂改容谢之，召弘妻子寘于东宫，厚抚之。

弘将奔秃发利鹿孤，道过广武，诣吕方，方见之，大哭曰：“天下甚宽，汝何为至此。”乃执弘送狱，纂遣力士康龙就拉杀之。纂立妃杨氏为后，以后父桓为尚书左仆射、凉都尹。

五年。凉王纂嗜酒好猎，太常杨颖谏曰：“陛下应天受命，当以道守之。今疆宇日蹙，崎岖二岭之间，陛下不兢兢干惕以恢弘先业，而沈湎游畋，不以国家为事，臣窃危之。”纂逊辞谢之，然犹不悛。

番禾太守吕超擅击鲜卑思盘，思盘遣其弟乞珍诉于纂，纂命超及思盘皆入朝。超惧，至姑臧，深自结于殿中监杜尚。纂见超，责之曰：“卿恃兄弟桓桓，乃敢欺吾，要当斩卿，天下乃定。”超顿首谢。纂本以恐愒超，实无意杀之。因引超、思盘及群臣同宴于内殿。超兄中领军隆数劝纂酒，纂醉，乘步挽车，将超等游禁中。至琨华堂东合，车不得过，纂亲将窦川、骆腾倚剑于壁，推车过合。超取剑击纂，纂下车禽超，超刺纂洞胸。川、腾与超格战，超杀之。纂后杨氏命禁兵讨超，杜尚止之，皆舍仗不战。将军魏益多入，取纂首，杨氏曰：“人已死，如土石，无所复知，何忍复残其形骸乎？”益多骂之，遂取纂首以徇曰：“纂违先帝之命，杀太子而自立，荒淫暴虐。番禾太守超顺人心而除之，以安宗庙，凡我士庶，同兹休庆。”

纂叔父巴西公佗、弟陇西公纬皆在北城。或说纬曰：“超为逆乱，公以介弟之亲，仗大义而讨之，姜纪、焦辨在南城，杨桓、田诚在东苑，皆吾党也，何患不济。”纬严兵欲与佗共击超，佗妻梁氏止之曰：“纬、超俱兄弟之子，何为舍超助纬，自为祸首乎？”佗乃谓纬曰：“超举事已成，据武库，拥精兵，图之甚难。且吾老矣，无能为也。”超弟邈有宠于纬，说纬曰：“纂贼杀兄弟，隆、超顺人心而讨之，正欲尊立明公耳。方今明公先帝之长子，当主社稷，人无异望，夫复何疑。”纬信之，乃与隆、超结盟，单马入城，超执而杀之。让位于隆，隆有难色。超曰：“今如乘龙上天，岂可中下。”隆遂即天王位，大赦，改元神鼎。尊母卫氏为太后，妻杨氏为后。以超为都督中外诸军事、辅国大将军、录尚书事，封安定公。谥纂曰灵帝。

纂后杨氏将出宫，超恐其挟珍宝，命索之。杨氏曰：“尔兄弟不义，手刃相屠，我旦夕死人，安用宝为。”超又问玉玺所在，杨氏曰：“已毁之矣。”后有美色，超将纳之，谓其父右仆射桓曰：“后若自杀，祸及卿宗。”桓以告杨氏。杨氏曰：“大人卖女与氐以图富贵，一之谓甚，其可再乎？”遂自杀。谥曰穆后。桓奔河西王利鹿孤，利鹿孤以为左司马。

夏五月，凉王隆多杀豪望以立威名，内外嚣然，人不自保。魏安人焦朗遣使说秦陇西公硕德曰：“吕氏自武皇弃世，兄弟相攻，政纲不立，竞为威虐，百姓饥馑，死者过半。今乘其篡夺之际，取之易于反掌，不可失也。”硕德言于秦王兴，帅步骑六万伐凉，乞伏干归帅骑七千从之。

秋七月，秦陇西公硕德自金城济河，直趣广武，河西王利鹿孤摄广武守军以避之。秦军至姑臧，凉王隆遣辅国大将军超、龙骧将军邈等逆战，硕德大破之，生擒邈，俘斩万计。隆婴城固守。巴西公佗帅东苑之众二万五千降于秦。西凉公皓、河西王利鹿孤、沮渠蒙逊各遣使奉表入贡于秦。

初，凉将姜纪降于河西王利鹿孤，广武公傉檀与论兵略，甚爱重之，坐则连席，出则同车，每谈论，以夜继昼。利鹿孤谓傉檀曰：“姜纪信有美才，然视候非常，必不久留于此，不如杀之。纪若入秦，必为人患。”傉檀曰：“臣以布衣之交待纪，纪必不相负也。”八月，纪将数十骑奔秦军，说硕德曰：“吕隆孤城无援，明公以大军临之，其势必请降。然彼徒文降而已，未肯遂服也。请给纪步骑三千，与王松忽因焦朗、华纯之众，伺其衅隙，隆不足取也。不然，今秃发在南，兵强国富，若兼姑臧而据之，威势益盛，沮渠蒙逊、李皓不能抗也，必将归之，如此则为国家之大敌矣。”硕德乃表纪为武威太守，配兵二千，屯据晏然。秦王兴闻杨桓之贤而征之，利鹿孤不敢留。

闰月，秦陇西公硕德围姑臧累月，东方之人在城中者多谋外叛，魏益多复诱扇之，欲杀凉王隆及安定公超，事发，坐死者三百馀家。硕德抚纳夷夏，分置守宰，节食聚粟，为持久之计。凉之群臣请与秦连和，隆不许。安定公超曰：“今资储内竭，上下嗷嗷，虽使张、陈复生，亦无以为策。陛下当思权变屈伸，何爱尺书、单使为卑辞以退敌。敌去之后，修德政以息民，若卜世未穷，何忧旧业之不复。若天命去矣，亦可以保全宗族。不然，坐守穷困，终将何如？”隆乃从之。九月，遣使请降于秦。硕德表隆为镇西大将军、凉州刺史、建康公。隆遣子弟及文武旧臣慕容筑、杨颖等五十馀家入质于长安。硕德军令严整，秋毫不犯，祭先贤，礼名士，西土悦之。

冬十二月，吕超攻姜纪不克，遂攻焦朗。朗遣其弟子嵩为质于河西王利鹿孤以请迎，利鹿孤遣车骑将军傉檀赴之。比至，超已退，朗闭门拒之。傉檀怒，将攻之。镇北将军俱延谏曰：“安土重迁，人之常情。朗孤城无食，今年不降，后年自服，何必多杀士卒以攻之。若其不捷，彼必去从他国，弃州境士民以资邻敌，非计也，不如以善言谕之。”傉檀乃与朗连和，遂曜兵于姑臧，壁于胡坑。傉檀知吕超必来斫营，畜火以待之。超夜遣中垒将军王集帅精兵二千斫傉檀营，傉檀徐严不起。集入垒中，内外皆举火，光照如昼，纵兵击之，斩集及甲首三百馀级。吕隆惧，伪与傉檀通好，请于苑内结盟。傉檀遣俱延入盟，俱延疑其有伏，毁苑墙而入。超伏兵击之，俱延失马步走，凌江将军郭祖力战拒之，俱延乃得免。傉檀怒，攻其昌松太守孟祎于显美。隆遣广武将军荀安国、宁远将军石可帅骑五百救之，安国等惮傉檀之强，遁还。

元兴元年春正月，秃发傉檀克显美，执孟祎而责之，以其不早降。祎曰：“祎受吕氏厚恩，分符守土。若明公大军甫至，望旗归附，恐获罪于执事矣。”傉檀释而礼之。徙二千馀户而归，以祎为左司马。祎辞曰：“吕氏将亡，圣朝必取河右，人无愚智皆知之。但祎为人守城不能全，复忝显任，于心窃所未安。若蒙明公之惠，使得就戮姑臧，死且不朽。”傉檀义而归之。

姑臧大饥，米斗直钱五千，人相食，饥死者十馀万口。城门昼闭，樵采路绝，民请出城为胡虏奴婢者，日有数百。吕隆恶其沮动众心，尽坑之，积尸盈路。

沮渠蒙逊引兵攻姑臧，隆遣使求救于河西王利鹿孤。利鹿孤遣广武公傉檀帅骑一万救之，未至，隆击破蒙逊军。蒙逊请与隆盟，留谷万馀斛遗之而还。傉檀至昌松，闻蒙逊已退，乃徙凉泽段蒙民五百馀户而还。中散骑常侍张融言于利鹿孤曰：“焦朗兄弟据魏安，潜通姚氏，数为反复，今不取，后必为朝廷忧。”利鹿孤遣傉檀讨之，朗面缚出降，傉檀送于西平，徙其民于乐都。

冬十月，南凉王傉檀攻吕隆于姑臧。

二年秋七月，南凉王傉檀及沮渠蒙逊互出兵攻吕隆，隆患之。秦之谋臣言于秦王兴曰：“隆藉先世之资，专制河外，今虽饥窘，尚能自支，若将来丰赡，终不为吾有。凉州险绝，土田饶沃，不如因其危而取之。”兴乃遣使征吕超入侍。隆念姑臧终无以自存，乃因超请迎于秦。兴遣尚书左仆射齐难、镇西将军姚诘、左贤王乞伏干归、镇远将军赵曜帅步骑四万迎隆于河西，南凉王傉檀摄昌松、魏安二戍以避之。八月，齐难等至姑臧，隆素车白马迎于道旁。隆劝难击沮渠蒙逊，蒙逊使臧莫孩拒之，败其前军。难乃与蒙逊结盟。蒙逊遣弟拏入贡于秦。难以司马王尚行凉州刺史，配兵三千，镇姑臧。以将军阎松为仓松太守，郭将为番禾太守，分戍二城。徙隆宗族、僚属及民万户于长安。兴以隆为散骑常侍，超为安定太守，自余文武，随才擢叙。

初，郭黁常言：“代吕者王”，故其起兵，先推王详，后推王乞基，及隆东迁，王尚卒代之。

黁从乞伏干归降秦，以为“灭秦者晋也”，遂来奔，秦人追得，杀之。
