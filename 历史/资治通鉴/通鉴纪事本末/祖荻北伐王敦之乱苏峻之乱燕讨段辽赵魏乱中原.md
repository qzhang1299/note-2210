晋愍帝建兴元年。初，范阳祖逖少有大志，与刘琨俱为司州主簿，同寝，中夜闻鸡鸣，蹴琨觉曰：“此非恶声也。”因起舞。及渡江，左丞相睿以为军咨祭酒。逖居京口，纠合骁健，言于睿曰：“晋室之乱，非上无道而下怨叛也，由宗室争权，自相鱼肉，遂使戎狄乘隙，毒流中土。今遗民既遭残贼，人思自奋，大王诚能命将出师，使如逖者统之以复中原，郡国豪杰必有望风响应者矣。”睿素无北伐之志，以逖为奋威将军、豫州刺史，给千人廪，布三千疋，不给铠仗，使自召募。秋八月，逖将其部曲百馀家渡江，中流，击楫而誓曰：“祖逖不能清中原而复济者，有如大江。”遂屯淮阴，起冶铸兵，募得二千馀人而后进。

元帝建武元年。初，流民张平、樊雅各布布布聚众数千人在谯，为坞主。王之为丞相也，遣行参军谯国桓宣往说平、雅，平、雅皆请降。及豫州刺史祖逖出屯芦州，遣参军殷乂诣平、雅。乂意轻平，视其屋曰：“可作马厩。”见大镬曰：“可铸铁器。”平曰：“此乃帝王镬，天下清平方用之，奈何毁之？”乂曰：“卿未能保其头，而爱镬邪？”平大怒，于坐斩乂，勒兵固守。逖攻之，岁馀不下，乃诱其部将谢浮使杀之。逖进据太丘，樊雅犹据谯城，与逖相拒。逖攻之不克，请兵于南中郎将王含。桓宣时为含参军，令遣宣将兵五百助逖。逖谓宣曰：“卿信义已着于彼，今复为我说雅。”宣乃单马从两人诣雅曰：“祖豫州方欲平荡刘、石，倚卿为援，前殷乂轻薄，非豫州意也。”雅即诣逖降。逖既入谯城，石勒遣石虎围谯，王含复遣桓宣救之，虎解去。逖表宣为谯国内史。


六月己巳，晋王传檄天下，称“石虎敢帅犬羊，渡河纵毒，今遣琅琊王裒等九军，锐卒三万，水陆四道，径造贼场，授祖逖节度。”寻复召裒还建康。


太兴二年。初，蓬陂坞主陈川自称陈留太守，祖逖之攻樊雅也，川遣其将李头助之。头力战，有功，逖厚遇之。头每叹曰：“得此人为主，吾死无恨。”川闻而杀之。头党冯宠帅其众降逖，川益怒，大掠豫州诸郡，逖遣兵击破之。夏四月，川以浚仪叛降石勒。


祖逖攻陈川于蓬关，石勒遣石虎将兵五万救之。战于浚仪，逖兵败，退屯梁国。勒又遣桃豹将兵至蓬关，逖退屯淮南。虎徙川部众五千户于襄国，留豹守川故城。


三年夏六月，祖逖将韩潜与后赵将桃豹分据陈川故城，豹居西台，潜居东台，豹由南门，潜由东门，出入相守四旬。逖以布囊盛土如米状，使千馀人运上台，又使数人担米息于道。豹兵逐之，弃担而走。豹兵久饥，得米，以为逖士众丰饱，益惧。后赵将刘夜堂以驴千头运粮馈豹，逖使韩潜及别将冯铁邀击于汴水，尽获之。豹宵遁，屯东燕城，逖使潜进屯封北以逼之。冯铁据二台，逖镇雍丘，数遣兵邀击后赵兵，后赵镇戍归逖者甚多，境土渐蹙。

先是，赵固、上官已、李矩、郭默互相攻击，逖驰使和解之，示以祸福，遂皆受逖节度。秋七月，诏加逖镇西将军。逖在军，与将士同甘苦，约已务施，劝课农桑，抚纳新附，虽疏贱者皆结以恩礼。河上诸坞先有任子在后赵者，皆听两属，时遣游军伪抄之，明其未附。坞主皆感恩，后赵有异谋，辄密以告，由是多所克获，自河以南多叛后赵归于晋。

逖练兵积谷，为取河北之计。后赵王勒患之，乃下幽州为逖修祖、父墓，置守冢二家，因与逖书，求通使及互市。逖不报书，而听其互市，收利十倍。逖牙门童建杀新蔡内史周密降于后赵，勒斩之，送首于逖曰：“叛臣逃吏，吾之深仇。将军之恶，犹吾恶也。”逖深德之。自是后赵人叛归逖者，逖皆不纳，禁诸将不使侵暴后赵之民，边境之间，稍得休息。

四年秋七月甲戌，以尚书仆射戴渊为征西将军、都督司兖豫并雍冀六州诸军事、司州刺史，镇合肥。八月，豫州刺史祖逖以戴渊吴士，虽有才望，无弘致远识，且已翦荆棘收河南地，而渊雍容一旦来统之，意甚怏怏。又闻王敦与刘、刁构隙，将有内难。知大功不遂，感激发病。九月壬寅，卒于雍丘。豫州士女若丧父母，谯、梁间皆为立祠。王敦久怀异志，闻逖卒，益无所惮。

冬十月壬午，以逖弟约为平西将军、豫州刺史，领逖之众。约无绥御之才，不为士卒所附。初，范阳李产避乱依逖，见约志趣异常，谓所亲曰：“吾以北方鼎沸，故远来就此，冀全宗族。今观约所为，有不可测之志。吾托名姻亲，当早自为计，无事复陷身于不义也，尔曹不可以目前之利而忘久长之策。”乃帅子弟十馀人间行归乡里。

永昌元年冬十月，祖逖既卒，后赵屡寇河南，拔襄城、城父，围谯。豫州刺史祖约不能御，退屯寿春，后赵遂取陈留，梁、郑之间复骚然矣。

晋元帝大兴二年。初，王敦患杜曾难制，谓梁州刺史周访曰：“若擒曾，当相论为荆州。”及曾死而敦不用。王廙在荆州，多杀陶侃将佐，以皇甫方回为侃所敬，责其不诣已。收斩之。士民怨怒，上下不安。帝闻之，征廙为散骑常侍，以周访代廙为荆州刺史。王敦忌访威名，意难之。从事中郎郭舒说敦曰：“鄙州虽荒弊，乃用武之国，不可以假人，宜自领之，访为梁州足矣。”敦从之。六月丙子，诏加访安南将军，馀如故。访大怒，敦手书譬解，并遗玉环、玉碗以申厚意。访抵之于地曰：“吾岂贾竖，可以宝悦邪？”访在襄阳，务农训兵，阴有图敦之志，守宰有缺辄补，然后言上。敦患之而不能制。

三年秋八月辛未，梁州刺史周访卒。访善于抚纳，士众皆为致死。知王敦有不臣之心，私常切齿，敦由是终访之世，未敢为逆。敦遣从事中郎郭舒监襄阳军，帝以湘州刺史甘卓为梁州刺史，督沔北诸军事，镇襄阳。舒既还，帝征为右丞，敦留不遣。

冬十月，王敦杀武陵内史向硕。帝之始镇江东也，敦与从弟导同心翼戴，帝亦推心任之。敦总征讨，导专机政，群从子弟布列显要。时人为之语曰：“王与马，共天下。”后敦自恃有功，且宗族强盛，稍益骄恣，帝畏而恶之，乃引刘隗、刁协等以为腹心，稍抑损王氏之权，导亦渐见疏外。中书郎孔愉陈导忠贤，有佐命之勋，宜加委任。帝出愉为司徒左长史。导能任真推分，澹如也，有识皆称其善处兴废。而敦益怀不平，遂构嫌隙。

初，敦辟吴兴沈充为参军，充荐同郡钱凤于敦，敦以为铠曹参军。二人皆巧谄凶狡，知敦有异志，阴赞成之，为之画策，敦宠信之，势倾内外。敦上疏为导讼屈，辞语怨望。导封以还敦，敦复遣奏之。左将军谯王氶，忠厚有志行，帝亲信之。夜，召氶，以敦疏示之曰：“王敦以顷年之功，位仕足矣，而所求不已，言至于此，将若之何。”丞曰：“陛下不早裁之，以至今日，敦必为患。”

刘隗为帝谋，出心腹以镇方面。会敦表以宣城内史沈充代甘卓为湘州刺史，帝谓氶曰：“王敦奸逆已着，朕为惠皇，其势不远。湘州据上流之势，控三州之会，欲以叔父居之，何如？”氶曰：“臣奉承诏命，惟力是视，何敢有辞。然湘州经蜀寇之馀，民物凋弊，若得之部，比及三年，乃可即戎。苟未及此，虽复灰身，亦无益也。”十二月，诏曰：“晋室开基，方镇之任，亲贤并用，其以谯王氶为湘州刺史。”长沙邓骞闻之，叹曰：“湘州之祸，其在斯乎？”氶行至武昌，敦与之宴，谓氶曰：“大王雅素佳士，恐非将帅才也。”氶曰：“公未见知耳，铅刀岂无一割之用。”敦谓钱凤曰：“彼不知惧而学壮语，足知其不武，无能为也。”乃听之镇。时湘土荒残，公私困弊，氶躬自俭约，倾心绥抚，甚有能名。

四年秋七月甲戌，以尚书仆射戴渊为征西将军，都督司兖豫并雍冀六州诸军事、司州刺史，镇合肥。丹阳尹刘隗为镇北将军，都督青徐幽平四州诸军事、青州刺史，镇淮阴：皆假节领兵，名为讨胡，实备王敦也。

隗虽在外，而朝廷机事，进退士大夫，帝皆与之密谋。敦遗隗书曰：“顷承圣上顾眄足下，今大贼未灭，中原鼎沸，欲与足下及周生之徒戮力王室，共静海内。若其泰也，则帝祚于是乎隆。若其否也，则天下永无望矣。”隗作曰：“鱼相忘于江湖，人相忘于道术，竭股肱之力，效之以忠贞，吾之志也。”敦得书，甚怒。

壬午，以骠骑将军王导为侍中、司空、假节、录尚书、领中书监。帝以敦故，并疏忌导。御史中丞周嵩上疏，以为“导忠素竭诚，辅成大业。不宜听孤臣之言，惑疑似之说，放逐旧德，以佞伍贤，亏既往之恩，招将来之患。”帝颇感寤，导由是得全。

永昌元年春正月，王敦以郭璞为记室参军。璞善卜筮，知敦必为乱，已预其祸，甚忧之。大将军掾颍川陈述卒，璞哭之极哀，曰：“嗣祖，焉知非福也。”

敦既与朝廷乖离，乃羁录朝士有时望者置已幕府，以羊曼及陈国谢鲲为长史。曼，祜之兄孙也。曼、鲲终日酣醉，故敦不委以事。敦将作乱，谓鲲曰：“刘隗奸邪，将危社稷，吾欲除君侧之恶，何如？”鲲曰：“隗诚始祸，然城狐社鼠。”敦怒曰：“君庸才，岂达大体。”出为豫章太守，又留不遣。

戊辰，敦举兵于武昌，上疏罪状刘隗，称“隗佞邪谗贼，威福自由，妄兴事役，劳扰士民，赋役烦重，怨声盈路。臣备位宰辅，不可坐视成败，辄进军致讨，隗首朝悬，诸军夕退。昔太甲颠覆厥度，幸纳伊尹之忠，殷道复昌。愿陛下深垂三思，则四海乂安，社稷永固矣。”沈充亦起兵于吴兴以应敦，敦以充为大都督、督护东吴诸军事。敦至芜湖，又上表罪状刁协。帝大怒，乙亥，诏曰：“王敦凭恃宠灵，敢肆狂逆，方朕太甲，欲见幽囚。是可忍也，孰不可忍。今亲帅六军以诛大逆，有杀敦者封五千户侯。”敦兄光录勋含乘轻舟逃归于敦。

太子中庶子温峤谓仆射周𫖮曰：“大将军此举似有所在，当无滥邪？”𫖮曰：“不然。人主自非尧、舜，何能无失，人臣安可举兵以胁之。举动如此，岂得云非乱乎。处仲狼抗无上，其意宁有限邪？”

敦初起兵，遣使告梁州刺史甘卓，约与之俱下，卓许之。及敦升舟而卓不赴，使参军孙双诣武昌谏止敦。敦惊曰：“甘侯前与吾语云何，而更有异，正当虑吾危朝廷耳。吾今但除奸凶，若事济，当以甘侯作公。”双还报，卓意狐疑。或说卓“且伪许敦，待敦至都而讨之。”卓曰：“昔陈敏之乱，吾先从而后图之，论者谓吾惧逼而思变，心常愧之。今若复尔，何以自明？”

卓使人以敦旨告顺阳太守魏该，该曰：“我所以起兵拒胡贼者，正欲忠于王室耳。今王公举兵向天子，非吾所宣与也。”遂绝之。

敦遣参军桓罢说谯王氶，请氶为军司。氶叹曰：“吾其死矣。地荒民寡，势孤援绝，将何以济。然得死忠义，夫复何求。”氶檄长沙虞悝为长史，会悝遭母丧，氶往吊之，曰：“吾欲讨王敦而兵少粮乏，且新到，恩信未洽。卿兄弟湘中之豪俊，王室方危，金革之事，古人所不辞，将何以教之？”悝曰：“大王不以悝兄弟猥劣，亲屈临之，敢不致死。然鄙州荒弊，难以进讨。宜且收众固守，传檄四方，敦势必分，分而图之，庶可捷也。”氶乃囚桓罢，以悝为长史，以其弟望为司马，督护诸军，与零陵太守尹奉、建昌太守长沙王循、衡阳太守淮陵刘翼、舂陵令长沙易雄同举兵讨敦。雄移檄远近，列敦罪恶，于是一州之内皆应氶。惟湘东太守郑澹不从，氶使虞望讨斩之，以徇四境。澹，敦姊夫也。

氶遣主簿邓骞至襄阳说甘卓曰：“刘太连虽骄蹇失众心，非有害于天下。大将军以其私憾，称兵向阙，此忠臣义士竭节之时也。公受任方伯，奉辞伐罪，乃桓、文之功也。”卓曰：“桓、文则非吾所能，然志在徇国，当共详思之。”参军李梁说卓曰：“昔隗嚣跋扈，窦融保河西以奉光武，卒受其福。今将军有重望于天下，但当案兵坐以待之。使大将军事捷，当委将军以方面。不捷，朝廷必以将军代之。何忧不富贵，而释此庙胜，决存亡于一战邪？”骞谓梁曰：“光武当创业之初，故隗、窦可以文服从容顾望。今将军之于本朝，非窦融之比也。襄阳之于大府，非河西之固也。使大将军克刘隗，还武昌，增石城之戍，绝荆、湘之粟，将军欲安归乎。势在人手，而曰我处庙胜，未之闻也。且为人臣，国家有难，坐视不救，于义安乎？”卓尚疑之。骞曰：“今既不为义举，又不承大将军檄，此必至之祸，愚智所见也。且议者之所难，以彼强而我弱也。今大将军兵不过万馀，其留者不能五千，而将军见众既倍之矣。以将军之威名，帅此府之精锐，仗节鸣鼓，以顺讨逆，岂王含所能御哉。溯流之众，势不自救，将军之举武昌，若槯枯拉朽，尚何顾虑邪。武昌既定，据其军实，镇抚二州，以恩意招怀士卒，使还者如归，此吕蒙所以克关羽也。今释必胜之策，安坐以待危亡，不可以言智矣。”敦恐卓于后为变，又遣参军丹阳乐道融往邀之，必欲与之俱东。道融虽事敦，而忿其悖逆，乃说卓曰：“主上亲临万机，自用谯王为湘州，非专任刘隗也。而王氏擅权日久，卒见分政，便谓失职，背恩肆逆，举兵向阙。国家遇君至厚，今与之同，岂不违负大义，生为逆臣，死为愚鬼，永为宗党之耻，不亦惜乎。为君之计，莫若伪许应命，而驰袭武昌，大将军士众闻之，必不战自溃，大勋可就矣。”卓雅不欲从敦，闻道融之言，遂决，曰：“吾本意也。”乃与巴东监军柳纯、南平太守夏侯承、宜都太守谭该等露檄数敦逆状，帅所统致讨。遣参军司马赞、孙双奉表诣台。罗英至广州，约陶侃同进。戴渊在江西，先得卓书，表上之，台内皆称万岁。陶侃得卓信，即遣参军高宝帅兵北下。武昌城中传卓军至，人皆奔散。

敦遣从母弟南蛮校尉魏乂、将军李恒帅甲卒二万攻长沙。长沙城池不完，资储又阙，人情震恐。或说谯王氶南投陶侃，或退据零、桂。氶曰：“吾之起兵，志欲死于忠义，岂可贪生苟免，为奔败之将乎。事之不济，令百姓知吾心耳。”乃婴城固守。未几，虞望战死，甘卓欲留邓骞为参军，骞不可，卓乃遣参军虞冲与骞偕至长沙，遣谯王氶书，劝之固守，当以兵出沔口断敦归路，则湘围自解。氶复书称“江左中兴，草创始尔，岂图恶逆萌自宠臣。吾以宗室受任，志在陨命，而至止尚浅，凡百茫然。足下能卷甲电赴，犹有所及。若其发疑，则求我于枯鱼之肆矣。”卓不能从。

帝征戴渊、刘隗入卫建康。隗至，百官迎于道，隗岸帻大言，意气自若。及入见，与刁协劝帝尽诛王氏，帝不许，隗始有惧色。

司空导帅其从弟中领军邃、左卫将军廙、侍中侃、彬及诸宗族二十馀人，每旦诣台待罪。周𫖮将入，导呼之曰：“伯仁，以百口累卿。”𫖮直入不顾。既见帝，言导忠诚，申救甚至，帝纳其言。𫖮喜饮酒，至醉而出，导犹在门，又呼之。𫖮不与言，顾左右曰：“今年杀诸贼奴，取金印如斗大，击肘后。”既出，又上表明导无罪，言甚切至。导不之知，甚恨之。帝命还导朝服，召见之。导稽首曰：“逆臣贼子，何代无之，不意今者近出臣族。”帝跣而执其手曰：“茂弘，方寄卿以百里之命，是何言邪？”

三月，以导为前锋大都督，加戴渊骠骑将军。诏曰：“导以大义灭亲，可以吾为安东时节假之。”以周𫖮为尚书左仆射，王邃为右仆射。帝遣王廙往谕止敦，敦不从而留之，廙更为敦用。征虏将军周札素矜险好利，帝以为右将军、都督石头诸军事。敦将至，帝使刘隗军金城，札守石头，帝亲被甲徇师于郊外。以甘卓为镇南大将军、侍中、郎都督荆梁二州诸军事，陶侃领江州刺史使各帅所统以蹑敦后。

敦至石头，欲攻刘隗。杜弘言于敦曰：“刘隗死士众多，未易可克。不如攻石头，周札少恩，兵不为用，攻之必败。札败则隗自走矣。”敦从之，以弘为前锋，攻石头，札果开门纳弘。敦据石头，叹曰：“吾不复得为盛德事矣。”谢鲲曰：“何为其然也。但使自今已往，日忘日去耳。”

帝命刁协、刘隗、戴渊帅众攻石头，王导、周𫖮、郭逸、卢潭等三道出战，协等兵皆大败。太子绍闻之，欲自帅将士决战。升车将出，中庶子温峤执鞚谏曰：“殿下国之储副，奈何以身轻天下。”抽剑斩鞅，乃止。

敦拥兵不朝，放士卒劫掠，宫省奔散，惟安东将军刘超案兵直卫，及侍中二人侍帝侧。帝脱戎衣，着朝服，顾而言曰：“欲得我处，当早言，何至害民如此。”又遣使谓敦曰：“公若不忘本朝，于此息兵，则天下尚可共安。如其不然，朕当归琅邪以避贤路。”

刁协、刘隗既败，俱入宫，见帝于太极东除。帝执协、隗手，流涕呜咽，劝令避祸。协曰：“臣当守死，不敢有二。”帝曰：“今事逼矣，安可不行。”乃令给协、隗人马，使自为计。协老，不堪骑乘，素无恩纪，募从者皆委之，行至江乘，为人所杀，送首于敦。隗奔后赵，官至太子太傅而卒。

帝令公卿百官诣石头见敦。敦谓戴渊曰：“前日之战，有馀力乎？”渊曰：“岂敢有馀，但力不足耳。”敦曰：“吾今此举，天下以为何如？”渊曰：“见形者谓之逆，体诚者谓之忠。”敦笑曰：“卿可谓能言。”又谓周𫖮曰：“伯仁，卿负我。”𫖮曰：“公戎车犯顺，下官亲帅六军，不能其事，使王旅奔败，以此负公。”

辛未，大赦。以敦为丞相、都督中外诸军、录尚书事、江州牧，封武昌郡公，并让不受。

初，西都覆没，四方皆劝进于帝，敦欲专国政，忌帝年长难制，欲更议所立，王导不从。及敦克建康，谓导曰：“不用吾言，几至覆族。”

敦以太子有勇略，为朝野所向，欲诬以不孝而废之。大会百官，问温峤曰：“皇太子以何德称。”声色俱厉。峤曰：“钩深致远，盖非浅局所量。以礼观之，可谓孝矣。”众皆以为信然，敦谋遂沮。

帝召周𫖮于广室，谓之曰：“近日大事，二宫无恙，诸人平安，大将军固副所望邪？”𫖮曰凯“二宫自如明诏，臣等尚未可知。”护军长史郝嘏等劝𫖮避敦，𫖮曰：“吾备位大臣，朝廷丧败，宁可复草间求活，外投胡、越邪？”敦参军吕猗尝为台郎，性奸谄，戴渊为尚书，恶之。猗说敦曰：“周𫖮、戴渊皆有高名，足以惑众，近者之言，曾无怍色，公不除之，恐必有再举之忧。”敦素忌二人之才，心颇然之，从容问王导曰：“周、戴南北之望，当登三司无疑也。”导不答。又曰：“若不三司，止应令仆邪？”又不答。敦曰：“若不尔，正当诛尔。”又不答。丙子，敦遣部将陈郡邓岳收𫖮及渊。先是，敦谓谢鲲曰：“吾当以周伯仁为尚书令，戴若思为仆射。”是日，又问鲲“近来人情何如？”鲲曰：“明公之举，虽欲大存社稷，然悠悠之言实未达高义。若果能举用周、戴，则群情帖然矣。”敦怒曰：“君粗疏邪。二子不相当，吾已收之矣。”鲲愕然自失。参军王峤曰：“济济多士，文王以宁，奈何戮诸名士。”敦大怒，欲斩峤，众莫敢言。鲲曰：“明公举大事，不戮一人。峤以献替忤旨，便以衅鼓，不亦过乎？”敦乃释之，黜为领军长史。峤，浑之族孙也。𫖮被收，路经太庙，大言曰：“贼臣王敦，倾覆社稷，枉杀忠臣。神祗有灵，当速杀之。”收人以戟伤其口，血流至踵，容止自若，观者皆为流涕，并戴渊杀之于石头南门之外。

帝使侍中王彬劳敦。彬素与𫖮善，先往哭𫖮，然后见敦。敦怪其容惨，问之。彬曰：“向哭伯仁，情不能已。”敦怒曰：“伯仁自致刑戮，且凡人遇汝，汝何哀而哭之。”彬曰：“伯仁长者，兄之亲犮在朝，虽无謇谔，亦非阿党，而赦后加之极刑，所以伤惋也。”因勃然数敦曰：“兄抗旌犯顺，杀戮忠良，图为不轨，祸及门户矣。”辞气慷慨，声泪俱下。敦大怒，厉声曰：“尔狂悖乃至此，以吾为不能杀汝邪？”时王导在坐，为之惧，劝彬起谢。彬曰：“脚痛不能拜，且此复何谢。”敦曰：“脚痛孰若颈痛。”彬殊无惧容，竟不肯拜。王导后料检中书故事，乃见𫖮救已之表，执之流涕曰：“吾虽不杀伯仁，伯仁由我而死，幽冥之中，负此良友。”沈充抜吴国，杀内史张茂。

初，王敦闻甘卓起兵，大惧。卓兄子卬为敦参军，敦使卬归说卓曰：“君此自是臣节，不相责也。吾家计急，不得不尔。想便旋军襄阳，当更结好。”卓虽慕忠义，性多疑少决，军于猪口，欲待诸方同出军，稽留累旬不前。敦既得建康，乃遣台使以驺虞幡驻卓军。卓闻周𫖮、戴渊死，流涕谓卬曰：“吾之所忧，正为今日。且使圣上元吉，太子无恙，吾临敦上流，亦未敢遽危社稷。适吾径据武昌，敦势逼，必劫天子以绝四海之望，不如还襄阳，更思后图。”即命旋军。都尉秦康与乐道融说卓曰：“今分兵断彭泽，使敦上下不得相赴，其众自然离散，可一战擒也。将军起义兵而中止，窃为将军不取。且将军之下，士卒各求其利，欲求西还，亦恐不可得也。”卓不从。道融昼夜泣谏，卓不听，道融忧愤而卒。卓性本宽和，忽更强塞，径还襄阳，意气骚扰，举动失常，识者知其将死矣。

王敦以西阳王羕为太宰，加王导尚书令，王廙为荆州刺史。改易百官及诸军镇，转徙黜免者以百数，或朝行暮改，惟意所欲。敦将还武昌，谢鲲言于敦曰：“公至都以来，称疾不朝，是以虽建勋而人心实有未达。今若朝天子，使君臣释然，则物情皆悦服矣。”敦曰：“君能保无变乎？”对曰：“鲲近日入觐，主上侧席，迟得见公，宫省穆然，必无虞也。公若入朝，鲲请侍从。”敦勃然曰：“正复杀君等数百人，亦复何损于时。”竟不朝而去。夏四月，敦还武昌。

初，宜都内史天门周级闻谯王氶起兵，使其兄子该潜诣长沙，申款于氶。魏乂等攻湘州急，氶遣该及从事邵陵周崎间出求救，皆为逻者所得。乂使崎语城中，称“大将军已克建康，甘卓还襄阳，外援阻绝”。崎伪许之，既至城下，大呼曰：“援兵寻至，努力坚守。”乂杀之。乂考该至死，竟不言其故，周级由是获免。

乂等攻战日逼，敦又送所得台中人书疏，令乂射以示氶。城中知朝廷不守，莫不怅惋。相持且百日，刘翼战死，士卒死伤相枕。癸巳，乂抜长沙，氶等皆被执。乂将杀虞悝，子弟对之号泣，悝曰：“人生会当有死，今阖门为忠义之鬼，亦复何恨。”

乂以槛车载氶及易雄送武昌，佐吏皆奔散，惟主簿桓雄、西曹书佐韩阶、从事武延毁服为僮从氶，不离左右。乂见桓雄姿貌举止非凡人，惮而杀之。韩阶、武延执志愈固。荆州刺史王廙承敦旨，杀氶于道中，阶、延送氶丧至都，葬之而去。易雄至武昌，意气忼慨，曾无惧容。敦遣人以檄示雄而数之，雄曰：“此实有之，惜雄位微力弱，不能救国难耳。今日之死，固所愿也。”敦惮其辞正，释之，遣就舍。众人皆贺之，雄笑曰：“吾安得生。”既而，敦遣人潜杀之。

魏乂求邓骞甚急，乡人皆为之惧。骞笑曰：“此欲用我耳。彼新得州，多杀忠良，故求我以厌人望也。”乃往诣乂，乂喜曰：“君，古之解扬也。”以为别驾。诏以陶侃领湘州刺史，王敦止侃复还广州，加散骑常侍。

甘卓家人劝卓备王敦，卓不从，悉散兵佃作，闻谏，辄怒。襄阳太守周虑密承敦意，诈言湖中多鱼，劝卓遣左右悉出捕鱼。五月乙亥，虑引兵袭卓于寝室，杀之，传首于敦，并杀其诸子。敦以从事中郎周抚督沔北诸军事，代卓镇沔中。抚访之子也。

敦既得志，暴慢滋甚，四方贡献多入其府，将相岳牧皆出其门。以沈充、钱凤为谋主，唯二人之言是从，所谮无不死者。以诸葛瑶、邓岳、周抚、李桓、谢雍为爪牙。充等并凶险骄恣，大起营府，侵人田宅，剽掠市道，识者咸知其将败焉。

秋七月，王敦自领宁、益二州都督。冬十月己丑，荆州刺史武陵康侯王廙卒。王敦以下邳内史王邃都督青徐幽平四州诸军事，镇淮阴。卫将军王含都督沔南诸军事，领荆州刺史。武昌太守丹阳王谅为交州刺史。使谅收交州刺史修湛、新昌太守梁硕杀之。谅诱湛斩之，硕举兵围谅于龙编。

十一月，以临颍元公荀组为太尉。辛酉，薨。罢司徒，并丞相府。王敦以司徒官属为留府。

帝忧愤成疾，闰月己丑，崩。司空王导受遗诏辅政。帝恭俭有馀而明断不足，故大业未复而祸乱内兴。庚寅，太子即皇帝位，大赦。

明帝太宁元年。王敦谋篡位，讽朝廷征已。帝手诏征之。夏四月，加敦黄钺、班剑，奏事不名，入朝不趋，剑履上殿。敦移镇姑孰，屯于湖，以司空导为司徒，敦自领扬州牧。敦欲为逆，王彬谏之甚苦。敦变色，目左右，将收之。彬正色曰：“君昔岁杀兄，今又杀弟耶？”敦乃止，以彬为豫章太守。

帝畏王敦之逼，欲以郄鉴为外援，拜鉴兖州刺史，都督扬州江西诸军事，镇合肥。王敦忌之，表鉴为尚书令。八月，诏征鉴还，道经姑孰，敦与之论西朝人士，曰：“乐彦辅短才耳，考其实，岂胜满武秋邪？”鉴曰：“彦辅道韵平淡，愍怀之废，柔而能正。武秋失节之士，安得拟之。”敦曰：“当是时，危机交急。”鉴曰：“丈夫当死生以之。”敦恶其言，不复相见，久留不遣。敦党皆劝敦杀之，敦不从。鉴还台，遂与帝谋讨敦。

王敦从子允之，方总角，敦爱其聪警，常以自随。敦尝夜饮，允之辞醉先卧。敦与钱凤谋为逆，允之悉闻其言，即于卧处大吐，衣面并污。凤出，敦果照视，见允之卧于吐中，不复疑之。会其父舒拜廷尉，允之求归省父，悉以敦、凤之谋白舒。舒与王导俱启帝，阴为之备。敦欲强其宗族，陵弱帝室，冬十一月，徙王含为征东将军，都督扬州江西诸军事，王舒为荆州刺史，监荆州沔南诸军事，王彬为江州刺史。

是岁，会稽内史周札一门五侯，宗族强盛，吴士莫与为比，王敦忌之。敦有疾，钱凤劝敦早除周氏，敦然之。周嵩以兄𫖮之死，心常愤愤。敦无子，养王含子应为嗣，嵩尝于众中言应不宜统兵，敦恶之。嵩与札兄子筵皆为敦从事中郎。道士李脱以妖术惑众，士民颇信事之。

二年春正月，王敦诬周嵩、周筵与李脱谋为不轨，收嵩、筵于军中杀之。遣参军贺鸾就沈充于吴，尽杀周札诸兄子。进兵袭会稽，札拒战而死。

夏五月，王敦疾甚，矫诏拜王应为武卫将军以自副，以王含为骠骑大将军、开府仪同三司。钱凤谓敦曰：“脱有不讳，便当以后事付应邪？”敦曰：“非常之事，非常人所能为。且应少年，岂堪大事。我死之后，莫若释兵散众，归身朝廷，保全门户，上计也。退还武昌，收兵自，守贡献不废，中计也。及吾尚存，悉众而下，万一侥幸，下计也。”凤谓其党曰：“公之下计，乃上策也。”遂与沈充定谋，俟敦死，即作乱。又以宿卫尚多，奏令三番休二。

初，帝亲任中书令温峤，敦恶之，请峤为左司马。峤乃缪为勤敬，综其府事，时进密谋以附其欲。深结钱凤，为之声誉，每曰：“钱世仪精神满腹”。峤素有藻鉴之名，凤甚悦，深与峤结好。会丹阳尹缺，峤言于敦曰：“京尹咽喉之地，公宜自选其才，恐朝廷用人，或不尽理。”敦然之，问峤“谁可者。”峤曰：“愚谓无如钱凤。”凤亦推峤，峤伪辞之，敦不听。六月，表峤为丹阳尹，且使觇伺朝廷。峤恐既去而钱凤于后间止之，因敦饯别，峤起行酒，至凤，凤未及饮，峤伪醉，以手版击凤帻坠，作色曰：“钱凤何人，温太真行酒而敢不饮。”敦以为醉，两释之。峤临去与敦别，涕泗横流，出合复入者再三。行后，凤谓敦曰：“峤于朝廷甚密，而与庾亮深交，未可信也。”敦曰：“太真昨醉，小加声色，何得便尔相谗。”峤至建康，尽以敦逆谋告帝，请先为之备，又与庾亮共画讨敦之谋。敦闻之，大怒，曰：“吾乃为小物所欺。”与司徒导书曰：“太真别来几日，作如此事，当募人生致之，自抜其舌。”

帝将讨敦，以问光禄勋应詹，詹劝成之，帝意遂决。丁卯，加司徒导大都督、领扬州刺史，以温峤都督东安北部诸军事，与右将军卞敦守石头，应詹为护军将军，都督前锋及朱雀桥南诸军事，郗鉴行卫将军，都督从驾诸军事，庾亮领左卫将军。以吏部尚书卞壸行中军将军。郗鉴以为军号无益事实，固辞不受，请召临淮太守苏峻、兖州刺史刘遐同讨敦。诏征峻、遐及徐州刺史王邃、豫州刺史祖约、广陵太守陶瞻等入卫京师。帝屯于中堂。司徒导闻敦疾笃，帅子弟为敦发哀，众以为敦信死，咸有奋志。于是尚书腾诏下敦府，列敦罪恶曰：“敦辄立兄息以自承代，未有宰相继体而不由王命者也。顽凶要奖，无所顾忌，志骋凶丑，以窥神器。天不长奸，敦以陨毙。凤承凶宄，弥复煽逆。今遣司徒导等虎旅三万，十道并进，平西将军邃等精锐三万，水陆齐势。朕亲统诸军，讨凤之罪。有能杀凤送首，封五千户侯。诸文武为敦所授用者，一无所问，无或猜嫌，以取诛灭。敦之将士，从敦弥年，违离家室，朕甚愍之。其单丁在军，皆遣归家，终身不调。其馀皆与假三年，休讫还台，当与宿卫同例三番。”

敦见诏甚怒，而而病转笃，不能自将。将举兵寇京师，使记室郭璞筮之。璞曰：“无成”敦素疑璞助温峤、庾亮，及闻卦凶，乃问璞曰：“卿更筮吾寿几何。”璞曰：“思向卦，明公起事，必祸不久。若住武昌，寿不可测。”敦大怒曰：“卿寿几何。”曰：“命尽今日日中。”敦乃收璞斩之。

敦使钱凤及冠军将军邓岳、前将军周抚等帅众向京师。王含谓敦曰：“此乃家事，吾当自行。”于是以含为元帅。凤等问曰：“事克之日，天子云何。”敦曰：“尚未南郊，何得称天子。便尽卿兵势，保护东海王及裴妃而已。”乃上疏，以诛奸臣温峤等为名。秋七月壬申朔，王含等水陆五万奄至江宁南岸，人情恟惧。温峤移屯水北，烧朱雀桁以挫其锋，含等不得渡。帝欲亲将兵击之，闻桥已绝，大怒。峤曰：“今宿卫寡弱，征兵未至，若贼豕突，危及社稷，宗庙且恐不保，何爱一桥乎？”

司徒导遗含书曰：“近承大将军困笃，或云已有不讳。寻知钱凤大严，欲肆奸逆。谓兄当抑制不逞，还藩武昌，今乃与犬羊俱下。兄之此举，谓可得如大将军昔年之事乎。昔年佞臣乱朝，人怀不宁，如导之徒，心思外济。今则不然。大将军来屯于湖，渐失人心，君子危怖，百姓劳弊。临终之日，委重安期，安期断乳几日，又于时望，便可袭宰相之迹邪。自开辟以来，颇有宰相以孺子为之者乎。诸有耳者，皆知将为禅代，非人臣之事也。先帝中兴，遗爱在民。圣主聪明，德洽朝野。兄乃欲妄萌逆节，凡在人臣，谁不愤叹。导门户小大受国厚恩，今日之事，明目张胆，为六军之首，宁为忠臣而死，不为无赖而生矣。”含不答。

或以为“王含、钱凤众力百倍，苑城小而不固，宜及军势未成，大驾自出拒战。”郗鉴曰：“群逆纵逸，势不可当，可以谋屈，难以力竞。且含等号令不一，抄盗相寻，吏民惩往年暴掠，皆人自为守。乘逆顺之势，何忧不克。且贼无经略远图，惟恃豕突一战，旷日持久，必启义士之心，令智力得展。今以此弱力敌彼强寇，决胜负于一朝，定成败于呼吸，万一蹉跌，虽有申胥之徒，义存投袂，何补于既往哉。”帝乃止。

帝帅诸军出屯南皇堂。癸酉夜，募壮士，遣将军段秀、中军司马曹浑等帅甲卒千人渡水，掩其未备。平旦，战于越城，大破之，斩其前锋将何康。秀，匹䃅之弟也。

敦闻含败，大怒曰：“我兄老婢耳。门户衰，世事去矣。”顾谓参军吕宝曰：“我当力行。”因作势而起，困乏，复卧。乃谓其舅少府羊鉴及王应曰：“我死，应便即位，先立朝廷百官，然后营葬事。敦寻卒，应秘不发丧，裹尸以席，蜡涂其外，埋于听事中。与诸葛瑶等日夜纵酒淫乐。帝使吴兴沈桢说沈充，许以为司空。充曰：“三司具曕之重，岂吾所任。币厚言甘，古人所畏也。且丈夫共事，终始当同，岂可中道改易，人谁容我乎？”遂举兵趣建康。宗正卿虞潭以疾归会稽，闻之，起兵馀姚以讨充。帝以潭领会稽内史。前安东将军刘超、宣城内史锺雅皆起兵以讨充。义兴人周蹇杀王敦所署太守刘芳，平西将军祖约逐敦所署淮南太守任台。

沈充师众万馀人与王含军合，司马顾飏说充曰：“今举大事，而天子已扼其咽喉，锋摧气沮，相持日久，必鼓祸败。今若决破栅塘，因湖水以灌京邑，乘水势，纵舟师以攻之，此上策也。藉初至之锐，并东西军之力，十道俱进，众寡过倍，理必摧陷，中策也。转祸为福，召钱凤计事，因斩之以降，下策也。”充皆不能用，飏逃归于吴。

丁亥，刘遐、苏峻等帅精卒万人至，帝夜见，劳之，赐将士各有差。沈充、钱凤欲因北军初到疲困，击之。乙未夜，充、凤从竹格渚渡淮，护军将军应詹、建威将军赵胤等拒战，不利。充凤至宣阳门，抜栅，将战，刘遐、苏峻自南塘横击，大破之，赴水死者三千人。遐又破沈充于青溪。浔阳太守周光闻敦举兵，帅千馀人来赴。既至，求见敦，王应辞以疾。光退曰：“今我远来而不得见，公其死乎？”遽见其兄抚曰：“王公已死，兄何为与钱凤作贼。”众皆愕然。

丙申，王含等烧营夜遁。丁酉，帝还宫，大赦，惟敦党不原。命庾亮督苏峻等追沈充于吴兴，温峤督刘遐等追王含、钱凤于江宁，分命诸将追其党与。刘遐军人颇纵虏掠，峤责之曰：“天道助顺，故王含剿绝，岂可因乱为乱也。”遐惶恐拜谢。

王含欲奔荆州，王应曰：“不如江州。”含曰：“大将军平素与江州云何而欲归之。”应曰：“此乃所以宜归也。江州当人强盛时，能立同异，此非常人所及。今睹困厄，必有愍恻之心。荆州守文，岂能意外行事邪？”含不从，遂奔荆州。王舒遣军迎之，沈含父子于江。王彬闻应当来，密具舟以待之。不至，深以为恨。钱凤走至阖庐洲，周光斩之，诣阙自赎。沈充走失道，误入故将吴儒家。儒诱充内重壁中，因笑谓充曰：“三千户侯矣。”充曰：“尔以义存我，我家必厚报汝。若以利杀我，我死，汝族灭矣。”儒遂杀之，传首建康。敦党悉平。充子劲当坐诛，乡人钱举匿之，得免。其后劲竟灭吴氏。

有司发王敦瘗，出户，焚其衣冠，跽而斩之，与沈充首同悬于南桁。郗鉴言于帝曰：“前朝诛杨骏等，皆先极官刑，后听私殡。臣以为王诛加于上，私义行于下，宜听敦家收葬，于义为弘。”帝许之。司徒导等皆以讨敦功，受封赏。

周抚与邓岳俱亡，周光欲资给其兄而取岳。抚怒曰：“我与伯山同亡，何不先斩我。”会岳至，抚出门遥谓之曰：“何不速去。今骨肉尚欲相危，况他人乎？”岳回舟而走，与抚共入西阳蛮中。明年，诏原敦党，抚、岳出首，得免死，禁锢。

故吴内史张茂妻陆氏，倾家产，帅茂部曲为先登以讨沈充，报其夫仇。充败，陆氏诣阙上书，为茂谢不克之责，诏赠茂太仆。

有司奏“王彬等敦之亲族，皆当除名。”诏曰：“司徒导以大义灭亲，犹将百世宥之，况彬等皆公之近亲乎？”悉无所问。

有诏“王敦纲纪除名，参佐禁锢。”温峤上疏曰：“王敦刚愎不仁，忍行杀戮，朝廷所不能制，骨肉所不能谏。处其朝者，恒惧危亡，故人士结舌，道路以目，诚贤人君子道穷数尽，遵养时晦之辰也。原其私心，岂遑晏处。如陆玩、刘胤、郭璞之徒常与臣言，备知之矣。必其赞导凶悖，自当正以典刑。如其枉陷奸党，谓宜施之宽贷。臣以玩等之诚闻于圣听，当受同贼之责，苟默而不言，实负其心。惟陛下仁圣裁之。”郗鉴以为“先王立君臣之教，贵于伏节死义。王敦佐吏，虽多逼迫，然进不能止其逆谋，退不能脱身远遁，准之前训，宜加义责。”帝卒从峤议。

冬十月，以司徒导为太保，领司徒，加殊礼，西阳王羕领太尉，应詹为江州刺史，刘遐为徐州刺史，代王邃镇淮阴，苏峻为历阳内史，加庾亮护军将军，温峤前将军。导固辞不受。应詹至江州，吏民未安，詹抚而怀之，莫不悦服。

三年春二月，赠故谯王氶、甘卓、戴渊、周𫖮、虞望、郭璞、王澄等官。周札故吏为札讼冤。尚书卞壸议，以为“札守石头，开门延寇，不当赠谥。”司徒导以为“往年之事，敦奸逆未彰，自臣等有识以上皆所未悟，与札无异。既悟其奸，札便以身许国，寻取枭夷。臣谓宜与周、戴同例。”郗鉴以为“周、戴死节，周札延寇，事异赏均，何以劝沮。如司徒议，谓往年有识以上皆与札无异，则谯王、周、戴皆应受责，何赠谥之有。今三臣既褒，则札宜受贬明矣。”导曰：“札与谯王、周戴虽所见有异同，皆人臣之节也。”鉴曰：“敦之逆谋，履霜日久，缘札开门，令王师不振。若敦前者之举，义同桓、文，则先帝可为幽、厉邪？”然卒用导议，赠札卫尉。

晋成帝咸和元年。初，王导辅政，以宽和得众。及庾亮用事，任法裁物，颇失人心。豫州刺史祖约，自以名辈不后郗、卞，而不豫顾命，又望开府复不得，及诸表请多不见许，遂怀怨望。及遗诏褒进大臣，又不及约与陶侃，二人皆疑庾亮删之。历阳内史苏峻有功于国，威望渐着，有锐卒万人，器械甚精，朝廷以江外寄之。而峻颇怀骄溢，有轻朝廷之志，招纳亡命，众力日多，皆仰食县官，运漕相属，稍不如意，辄肆忿言。亮既疑峻、约又畏侃之得众，八月，以丹阳尹温峤为都督江州诸军事、江州刺史，镇武昌。尚书仆射王舒为会稽内史，以广声援。又修石头以备之。

丹阳尹阮孚以太后临朝，政出舅族，谓所亲曰：“今江东创业尚浅，主幼时艰，庾亮年少，德信未孚，以吾观之，乱将作矣。”遂求出为广州刺史。孚，咸之子也。

冬十月，南顿王宗自以失职怨望，又素与苏峻善，庾亮欲诛之，宗亦欲废执政。御史中丞锺雅劾宗谋反，亮使右卫将军赵胤收之。宗以兵拒战，为胤所杀，贬其族为马氏，三子绰、超、演皆废为庶人。免太宰西阳王羕，降封弋阳县王，大宗正虞胤左迁桂阳太守。宗，宗室近属。羕，先帝保傅。亮一旦翦黜，由是愈失远近之心。宗党卞阐亡奔苏峻，亮符峻送阐，峻保匿不与。宗之死也，帝不之知，久之，帝问亮曰：“常日白头公何在。”亮对以谋反伏诛。帝泣曰：“舅言人作贼便杀之，人言舅作贼当如何。”亮惧，变色。

二年冬十月，庾亮以苏峻在历阳，终为祸乱，欲下诏征之，访于司徒导。导曰：“峻猜险，必不奉诏，不若且包容之。”亮言于朝曰：“峻狼子野心，终必为乱。今日征之，纵不顺命，为祸犹浅。若复经年，不可复制，犹七国之于汉也。”朝臣无敢难者，独光禄大夫卞壸争之曰：“峻拥强兵，逼近京邑，路不终朝，一旦有变，易为蹉跌，宜深思之。”亮不从。壸知必败，与温峤书曰：“元规召峻意定，此国之大事。峻已出狂意，而召之，是更速其祸也，必纵毒蠚以向朝廷。朝廷威力虽盛，不知果可擒不。王公亦同此情。吾与之争，甚恳切，不能如之何。本出足下以为外援，而今更恨足下在外，不得相与共谏止之，或当相从从耳。”峤亦累书止亮。举朝以为不可，亮皆不听。

峻闻之，遣司马何仍诣亮曰：“讨贼外任，远近惟命，至于内辅，实非所堪。”亮不许。召北中郎将郭默为后将军、领屯骑校尉，司徒右长史庾冰为吴国内史，皆将兵以备峻。冰，亮之弟也。于是下优诏征峻为大司农，加散骑常侍，位特进，以弟逸代领部曲。峻上表曰：“昔明皇帝亲执臣手，使臣北讨胡寇。今中原未靖臣何敢即安，乞补青州界一荒郡，以展鹰犬之用。”复不许。峻严装将赴召，犹豫未决。参军任让谓峻曰：“将军求处荒郡而不见许，事势如此，恐无生路，不如勒兵自守。”阜陵令匡术亦劝峻反。峻遂不应命。

温峤闻之，即欲帅众下卫建康，三吴亦欲起义兵。亮并不听，而报峤书曰：“吾忧西陲，过于历阳，足下无过雷池一步也。”朝廷遣使谕峻，峻曰：“台下云我欲反，岂得活邪。我宁山头望廷尉，不能廷尉望山头。往者国家危如累卵，非我不济。狡兔既死，猎犬宜烹，但当死报造谋者耳。”

峻知祖约怨朝廷，乃遣参军徐会推崇约，请共讨庾亮。约大喜，其从子智、衍并劝成之。谯国内史桓宣谓智曰：“本以强胡未灭，将戮力讨之。使君若欲为雄霸，何不助国讨峻，则威名自举。今乃与峻俱反，此安得久乎？”智不从。宣诣约请见，约知其欲谏，拒而不内。宣遂绝约，不与之同。十一月，约遣兄子汴内史涣、女婿淮南太守许柳以兵会峻。逖妻，柳之姊也，固谏不从。诏复以卞壸为尚书令、领右卫将军，以会稽内史王舒行扬州刺史事，吴兴太守虞潭督三吴等诸郡军事。

尚书左丞孔垣、司徒司马丹阳陶回言于王导，请“及峻未至，急断阜陵守江西当利诸口，彼少我众，一战决矣。若峻未来，可往逼其城。今不先往，峻必先至，峻至则人心危骇，难与战矣。此时不可失也。”导然之，庾亮不从。十二月辛亥，苏峻使其将韩晃、张健等袭陷姑孰，取盐、米，亮方悔之。

壬子，彭城王雄、章武王休叛奔峻。雄，释之子也。

庚申，京师戒严，假庾亮节，都督征讨诸军事。以左卫将军赵胤为历阳太守，使左将军司马流将兵据慈湖以拒峻。以前射声校尉刘超为左卫将军，侍中褚翜典征讨军事。亮使弟翼以白衣领数百人备石头。

宣城内史桓彝欲起兵以赴朝廷，其长史裨惠以郡兵寡弱，山民易扰，谓宜且案甲以待之。彝厉色曰：“见无礼于其君者，若鹰鹯之逐鸟雀。今社稷危逼，义无宴安。”辛未，彝进屯芜湖，韩晃击破之，因进攻宣城。彝退保广德，晃大掠诸县而还。徐州刺史郗鉴欲帅所领赴难，诏以北寇，不许。

三年春正月，温峤入救建康，军于浔阳。韩晃袭司马流于慈湖。流素懦怯，将战，食炙不知口处，兵败而死。

丁未，苏峻帅祖涣、许柳等众二万人，济自横江，登牛渚，军于陵口。台兵御之，屡败。二月庚戌，峻至蒋陵覆舟山。陶回谓庾亮曰：“峻知石头有重戍，不敢直下，必向小丹阳，南道步来。宜伏兵邀之，可一战擒也。”亮不从。峻果自小丹阳来，迷失道，夜行，无复部分。亮闻，乃悔之。朝士以京邑危逼，多遣家人入东避难，左卫将军刘超独迁妻孥入居宫内。

诏以卞壸都督大桁东诸军事，与侍中锺雅帅郭默赵胤等军及峻战于西陵。壸等大败，死伤以千数。丙辰，峻攻青溪栅，卞壸帅诸军拒击，不能禁。峻因风纵火，烧台省及诸营寺署，一时荡尽。壸背痈新愈，创犹未合，力疾帅左右苦战而死。二子眕、盱随父后亦赴敌而死。其母抚尸哭曰：“父为忠臣，子为孝子，夫何恨乎？”

丹阳尹羊曼勒兵守云龙门，与黄门侍郎周导、庐江太守陶瞻皆战死。庾亮帅众将陈于宜阳门内，未及成列，士众皆弃甲走，亮与弟怿、条、翼及郭默、赵胤俱奔浔阳。将行，顾谓锺雅曰：“后事深以相委。”雅曰：“栋折榱崩，谁之咎也。”亮曰：“今日之事，不容复言。”亮乘小船，乱兵相剥掠。亮左手射贼，误中柂工，应弦而倒。船上咸失色，欲散，亮不动，徐曰：“此手何可使着贼。”众乃安。

峻兵入台城，司徒导谓侍中褚翜曰诒“至尊当御正殿，君可启令速出。”翜即入上合，躬自抱帝登太极前殿，导及光禄大夫陆晔、荀嵩、尚书张闿共登御床，拥卫帝。以刘超为右卫将军，使与锺雅、褚翜侍立左右，太常孔愉朝服守宗庙。时百官奔散，殿省萧然。峻兵既入，叱褚翜令下。翜正立不动，呵之曰：“苏冠军来觐至尊，军人岂得侵逼。”由是峻兵不敢上殿，突入后宫，宫人及太后左右侍人皆见掠夺。峻兵驱役百官，光禄勋王彬等皆被捶挞，令负担登蒋山。裸剥士女，皆以环席苫草自鄣，无草者坐地以土自覆，哀号之声，震动内外。

初，姑孰既陷，尚书左丞孔垣谓人曰：“观峻之势，必破台城，自非战士，不须戎服。”及台城陷，戎服者多死，白衣者无他。时官有布二十万匹，金银五十斤，钱亿万，绢数万匹，他物称是，峻尽费之，太官惟有烧馀米数石以供御膳。

或谓锺雅曰：“君性亮直，必不容于寇仇，盖早为之计。”雅曰：“国乱不能匡，君危不能济，各遁逃以求免，何以为臣？”

丁巳，峻称诏大赦，惟庾亮兄弟不在原例。以王导有德望，犹使以本官居已之右。祖约为侍中、太尉、尚书令，峻自为骠骑将军、录尚书事，许柳为丹阳尹，马雄为左卫将军，祖涣为骁骑将军。弋阳王羕诣峻，称述峻功，峻复以羕为西阳王、太宰、录尚书事。

峻遣兵攻吴国内史庾冰，冰不能御，弃郡奔会稽，至浙江，峻购之甚急。吴铃下卒引冰入船，以蘧蒢覆之，吟啸鼓枻，溯流而去。每逢逻所，辄以杖叩船曰：“何处觅庾冰，庾冰正在此。”人以为醉，不疑之，冰仅免。峻以侍中蔡谟为吴国内史。

温峤闻建康不守，号恸。人有候之者，悲哭相对。

庾亮至浔阳，宣太后诏，以峤为骠骑将军、开府仪同三司，又加徐州刺史郗鉴司空。峤曰：“今日当以灭贼为急，未有功而先拜官，将何以示天下？”遂不受。峤素重亮，亮虽奔败，峤愈推奉之，分兵给亮。

三月，苏峻南屯于湖。

夏四月，庾亮、温峤将起兵讨苏峻，而道路断绝，不知建康声闻。会南阳范汪至浔阳，言：“峻政令不壹，贪暴纵横，灭亡已兆，虽强易弱，朝廷有倒悬之急，宜时进讨。”峤深纳之。亮辟汪参护军事。

亮、峤互相推为盟主。峤从弟充曰：“陶征西位重兵强，宜共推之。”峤乃遣督护王愆期诣荆州，邀陶侃与之同赴国难。侃犹以不预顾命为恨，答曰：“吾强场外将，不敢越局。”峤屡说不能回，乃顺侃意，使谓之曰：“仁公且守，仆当先下。”使者去已二日，平南参军荥阳毛宝别使还，闻之，说峤曰：“凡举大事，当与天下共之。师克在和，不宜异同。假令可疑，犹当外示不觉，况自为携贰邪。宜急追信改书，言必应俱进，若不及前信，当更遣使。”峤意悟，即追使者改书。侃果许之，遣督护龚登帅兵诣峤。峤有众七千，于是列上尚书，陈祖约、苏峻罪状，移告征镇，洒泣登舟。

陶侃复追龚登还。峤遗侃书曰：“夫军有进而无退，可增而不可减。近已移檄远近，言于盟府，刻后月半大举，诸郡军并在路次，惟须仁公军至，便齐进耳。仁公今召军还，疑惑远近，成败之由，将在于此。仆才轻任重，实凭仁公笃爱，远禀成规。至于首启戎行，不敢有辞，仆与仁公，如首尾相卫，唇齿相依也。恐或者不达高旨，将谓仁公缓于讨贼，此声难追。仆与仁公并受方岳之任，安危休戚，理既同之。且自顷之顾，绸缪往来，情深义重，一旦有急，亦望仁公悉众见救，况社稷之难乎。今日之忧，岂惟仆一州，文武莫不翘企。假令此州不守，约、峻树置官长如此，荆楚四逼强胡，东接逆贼，因之以饥馑，将来之危，乃当甚于此州之今日也。仁公进当为大晋之忠臣，参桓、文之功。退当以慈父之情，雪爱子之痛。今约、峻凶逆无道，痛感天地，人心齐壹，咸皆切齿。今之进讨，若以石投卵耳，苟复召兵还，是为败于几成也。愿深察所陈。”王愆期谓侃曰：“苏峻豺狼也，如得遂志，四海虽广，公宁有容足之地乎？”侃深感悟，即戎服登舟。瞻丧至不临，昼夜兼道而进。

郗鉴在广陵，城孤粮少，逼近胡寇，人无固志。得诏书，即流涕誓众，入赴国难，将士争奋。遣将军夏侯长等间行谓温峤曰：“或闻贼欲挟天子东入会稽，当先立营垒，屯据要害，既防其越逸，又断贼粮运，然后清野坚壁以待贼。贼攻城不抜，野无所掠，东道既断，粮运自绝，必自溃矣。”峤深以为然。

五月，陶侃帅众至浔阳。议者咸谓侃欲诛庾亮，以谢天下。亮甚惧，用温峤计，诣侃拜谢。侃惊止之曰：“庾元规乃拜陶士行邪？”亮引咎自责，风止可观，侃不觉释然曰：“君侯修石头以拟老子，今日反见求邪？”即与之谈宴终日，遂与亮、峤同趣建康。戎卒四万，旌旗七百馀里，钲鼓之声震于远近。

苏峻闻西方兵起，用参军贾宁计，自姑孰还据石头，分兵以拒侃等。乙未，峻逼迁帝于石头，司徒导固争，不从。帝哀泣升车，宫中恸哭。时天大雨，道路泥泞，刘超、锺雅步侍左右，峻给马，不肯乘，而悲哀慷慨。峻闻而恶之，然未敢杀也。以其亲信许方等补司马督、殿中监，外托宿卫，内实防御超等。峻以仓屋为帝宫，日来帝前肆丑言。刘超、锺雅与右光禄大夫荀嵩、金紫光禄大夫华恒、尚书荀邃、侍中丁潭侍从，不离帝侧。时饥馑米贵，峻问遗，超一无所受。缱绻朝夕，臣节愈恭，虽居幽尼之中，超犹启帝授《孝经》、《论语》。

峻使左光禄大夫陆晔守留台，逼近居民，尽聚之后苑，使匡术守苑城。尚书左丞孔坦奔陶侃，侃以为长史。

初，苏峻遣尚书张闿权督东军，司徒导密令以太后诏谕三吴吏士，使起义兵救天子。会稽内史王舒以庾冰为奋武将军，使将兵一万西渡浙江。于是吴兴太守虞潭、吴国内史蔡谟、前义兴太守顾众等，皆举兵应之。潭母孙氏谓潭曰：“汝当舍生取义，勿以吾老为累。”尽遣其家僮从军，鬻其环佩以为军资。谟以庾冰当还旧任，即去郡以让冰。

苏峻闻东方兵起，遣其将管商、张健、弘徽守拒之。虞潭等与战，互有胜负，未能得前。

陶侃、温峤军于茄子浦。峤以南兵习水，苏峻兵便步，令将士有上岸者死。会峻送米万斛馈祖约，约遣司马桓抚等迎之。毛宝帅千人为峤前锋，告其众曰：“兵法军令有所不从，岂可视贼可击，不上岸击之邪？”乃擅往袭抚，悉获其米，斩获万计，约由是饥乏。峤表宝为庐江太守。

陶侃表王舒监浙东军事，虞潭监浙西军事，郗鉴都督扬州八郡诸军事，令舒、潭皆受鉴节度。鉴帅众渡江，与侃等会于茄子浦，雍州刺史魏该亦以兵会之。

丙辰，侃等舟师直指石头，至于蔡洲。侃屯查浦，峤屯沙门浦。峻登烽火楼望见士众之盛，有惧色，谓左右曰：“吾本知温峤能得众也。”

庾亮遣督护王彰击峻党张曜，反为所败。亮送节传以谢侃，侃答曰：“古人三败，君侯始二。当今事急，不宜数尔。”亮司马陈郡殷融诣侃谢曰：“将军为此，非融等所裁。”王彰至曰：“彰自为之，将军不知也。”侃曰：“昔殷融为君子，王彰为小人。今王彰为君子，殷融为小人。”

宣城内史桓彝闻京城不守，慷慨流涕，进屯泾县。时州郡多遣使降苏峻，裨惠复劝彝宜且与通使，以纾交至之祸。彝曰：“吾受国厚恩，义在致死，焉能忍耻与逆臣通问。如其不济，此则命也。”彝遣将军俞纵守兰石，峻遣其将韩晃攻之。纵将败，左右劝纵退军。纵曰：“吾受桓侯厚恩，当以死报。吾之不可负桓，犹桓侯之不负国也。”遂力战而死。晃进军攻彝，六月，城陷，执彝杀之。

诸军初至石头，即欲决战。陶侃曰：“贼众方盛，难与争锋，当以岁月，智计破之。”既而屡战无功，监军部将李根请筑白石垒，侃从之。夜筑垒，至晓而成。闻峻军严声，诸将咸惧其来攻。孔坦曰：“不然。若峻攻垒，必须东北风急，令我水军不得往救。今天清静，贼必不来。所以严者，必遣军出江乘，掠京口以东矣。”已而果然。侃使庾亮以二千人守白石，峻帅步骑万馀四面攻之，不克。王舒、虞潭等数与峻兵战，不利。孔坦曰：“本不须召郗公，遂使东门无限。今宜遣还，虽晚犹胜不也。”侃乃令鉴与后将军郭默还据京口，立大业、曲阿、庱亭三垒以分峻之兵势，使郭默守大业。

壬辰，魏该卒。

祖约遣祖涣桓抚袭湓口，陶侃闻之，将自击之。毛宝曰：“义军恃公，公不可动，宝请讨之。”侃从之，涣、抚过皖，因攻谯国内史桓宣，宝往救之，为涣、抚所败，箭贯宝髀，彻鞍，宝使人蹋鞍抜箭，血流满靴。还击涣、抚，破走之，宣乃得出，归于温峤。宝进攻祖约军于东关，抜合肥戍，会峤召之，复归石头。

祖约诸将阴与后赵通谋，许为内应。后赵将石聪、石堪引兵济准攻寿春。秋七月，约众溃，奔历阳，聪等虏寿春二万馀户而归。

苏峻腹心路永、匡术、贾宁闻祖约败，恐事不济，劝峻尽诛司徒导等诸大臣，便树腹心。峻雅敬导，不许。永等更贰于峻，导使参军袁耽潜诱永，使归顺。九月戊申，导携二子与永皆奔白石。耽，涣之曾孙也。

陶侃、温峤等与苏峻久相持不决，峻分遣诸将东西攻掠，所向多捷，人情恟惧。朝士之奔西军者皆曰：“峻狡黠有胆决，其徒骁勇，所向无敌。若天讨有罪，则峻终灭亡。止以人事言之，未易除也。”温峤怒曰：“诸君怯懦，乃更誉贼。”及累战不胜，峤亦惮之。

峤军食尽，贷于陶侃。侃怒曰：“使君前云不忧无良将及兵食，惟欲得老仆为主耳。今数战皆北，良将安在。荆州接胡、蜀二虏，当备不虞，若复无食，仆便欲西归，更思良算，徐来殄贼，不为晚也。”峤曰：“凡师克在和，古之善教也。光武之济昆阳，曹公之抜官渡，以寡敌众，仗义故也。峻、约小竖，凶逆滔天，何忧不灭。峻骤胜而骄，自谓无前，今挑之战，可一鼓而擒也。奈何舍垂立之功，设进退之计乎。且天子幽逼，社稷危殆，乃四海臣子肝脑涂地之日。峤等与公并受国恩，事若克济，则臣主同祚。如其不捷，当灰身以谢先帝耳。今之事势，义无旋踵，譬如骑虎，安可中下哉。公若违众独返，人心必沮。沮众败事，义旗将回指于公矣。”毛宝言于峤曰：“下官能留陶公。”乃往说侃曰：“公本应镇芜湖，为南北势援。前既已下，势不可还。且军政有进无退，非直整齐三军，示众必死而已，亦谓退无所据，终至灭亡。往者杜弢非不强盛，公克灭之，何至于峻独不可破邪。贼亦畏死，非皆勇健，公可试与宝兵，使上岸断贼资粮，若宝不立效，然后公去，人不恨矣。”侃然之，加宝督护而遣之。竟陵太守李阳说侃曰：“今大事若不济，公虽有粟，安得而食诸。”侃乃分米五万石以饷峤军。毛宝烧峻句、容湖孰积聚，峻军乏食。侃遂留不去。

张健、韩晃等急攻大业，垒中乏水，人饮粪汁。郭默惧，深潜突围出外，留兵守之。郗鉴在京口，军士闻之皆失色。军曹纳曰：“大业，京口之捍蔽也，一旦不守，则贼兵径至，不可当也。请还广陵，以俟后举。”鉴方会僚佐，责纳曰：“吾受先帝顾托之重，正复捐躯九泉，不足报塞。今强寇在近，众心危逼，君腹心之佐，而生长异端，当何以帅先义众，镇壹三军邪？”将斩之，久乃得释。

陶侃将救大业，长史殷羡曰：“吾兵不习步战，救大业而不捷，则大事去矣。不如急攻石头，则大业自解。”侃从之。羡，融之兄也。庚午，侃督水军向石头。庾亮、温峤、赵胤帅步兵万人从白石南上，欲挑战。峻将八千人逆战，遣其子硕及其将匡孝分兵先薄赵胤军，败之。峻方劳其将士，乘醉望见胤走，曰：“孝能破贼，我更不如邪？”因舍其众，与数骑北下突陈，不得入，将回趋白木陂。马踬，侃部将彭世、李千等投之以矛，峻坠马，斩首，脔割之，焚其骨，三军皆称万岁。馀众大溃。峻司马任让等共立峻弟逸为主，闭城自守。温峤乃立行台，布告远近，凡故吏二千石以下皆令赴台，于是至者云集。韩晃闻峻死，引兵趣石头。管商、弘徽攻庱亭垒，督护李闳、轻车长史滕含击破之。含，修之孙也。商走诣庾亮降，馀众皆归张健。

四年春正月，光禄大夫陆晔及弟尚书左仆射玩说匡术以苑城附于西军，百官皆赴之，推晔督宫城军事。陶侃命毛宝守南城，邓岳守西城。

右卫将军刘超、侍中锺雅与建康令管旆等谋奉帝出赴西军，事泄，苏逸使其将平原任让将兵入宫收超、雅。帝抱持悲泣曰：“还我侍中、右卫”让夺而杀之。初，让少无行，太常华恒为本州岛岛岛岛大中正，黜其品。及让为苏峻将，乘势多所诛杀，见恒辄恭敬，不敢纵暴。及锺、刘之死，苏逸欲并杀恒，让尽心救卫，恒乃得免。

冠军将军赵胤遣部将甘苗击祖约于历阳。戊辰，约夜帅左右数百人奔后赵，其将牵腾帅众出降。

苏逸、苏硕、韩晃并力攻台城，焚太极东堂及秘阁，毛宝登城，射杀数千人。晃谓宝曰：“君名勇果，何不出斗。”宝曰：“君名健将，何不入斗。”晃笑而退。

二月丙戌，诸军攻石头。建威长史滕含击苏逸，大破之。苏硕帅骁勇数百渡淮而战，温峤击斩之。韩晃等惧，以其众就张健于曲阿，门隘不得出，更相蹈藉，死者万数。西军获苏逸，斩之。腾含部将曹据抱帝奔温峤船，群臣见帝，顿首号泣请罪。杀西阳王羕，并其二子播、充、孙嵩及彭城王。雄陶侃与任让有旧，为请其死。帝曰：“是杀吾侍中、右卫者，不可救也。”乃杀之。司徒导入石头，令取故节。陶侃笑曰：“苏武节似不如是。”导有惭色。丁亥，大赦。

张健疑弘、徽等贰于已，皆杀之。帅舟师自延陵将入吴兴，乙未，扬烈将军王充之与战，大破之，获男女万馀口。健复与韩晃、马雄等轻军西趋故鄣，郗鉴遣参军李闳追之，及于平陵山，皆斩之。

是时宫阙灰烬，以建平园为宫。温峤欲迁都豫章，三吴之豪请都会稽，二论纷纭，未决。司徒导曰：“孙仲谋、刘玄德俱言建康王者之宅。古之帝王，不必以丰俭移都。苟务本节用，何忧雕弊。若农事不修，则乐土为墟矣。且北寇游魂，伺我之隙，一旦示弱，窜于蛮越，求之望实，惧非良计。今特宜镇之以静，群情自安。”由是不徙都。以褚翜为丹阳尹。时兵火之后，民物雕残，翜收集散亡，京邑遂安。

三月壬子，论平苏峻功，以陶侃为侍中、太尉，封长沙郡公，加都督交广宁州诸军事。郗鉴为侍中、司空、南昌县公。温峤为骠骑将军、开府仪同三司，加散骑常侍，始安郡公。陆晔进爵江陵公。自馀赐爵侯、伯、子、男者甚众。卞壸及二子眕、盱、桓彝、刘超、锺雅、羊曼、陶瞻皆加赠谥。路永、匡术、贾宁皆苏峻之党也，峻未败，永等去峻归朝廷。王导欲赏以官爵，温峤曰：“永等皆峻之腹心，首为乱阶，罪莫大焉。晚虽改悟，未足以赎前罪，得全首领，为幸多矣，岂可复褒宠之哉。”导乃止。

陶侃以江陵偏远，移镇巴陵。朝议欲留温峤辅政峤，以王导先帝所任，固辞还藩，又以京邑荒残，资用不给，乃留资蓄具器用而后旋于武昌。

帝之出石头也，庾亮见帝，稽颡哽咽，诏亮与大臣俱升御座。明日，亮复泥首谢罪，乞骸骨，欲阖门投窜山海。帝遣尚书、侍中手诏慰喻曰：“此社稷之难，非舅之责也。”亮上疏自陈“祖约、苏峻纵肆凶逆，罪由臣发，寸斩屠戮。不足以谢七庙之灵，塞四海之责。朝廷复何理齿臣于人次，臣亦何颜自次于人理。愿陛下虽垂宽宥，全其首领，犹宜弃之，任其自存自没，则天下粗知劝戒之纲矣。”优诏不许。亮又欲遁逃山海，自暨阳东出，诏有司录夺舟船。亮乃求外镇自效，出为都督豫州扬州之江西宣城诸军事，豫州刺史，领宣城内史，镇芜湖。

陶侃、温峤之讨苏峻也，移檄征镇，使各引兵入援。湘州刺史益阳侯卞敦拥兵不赴，又不给军粮，遣督护将数百人随大军而已，朝野莫不怪叹。及峻平，陶侃奏敦阻军顾望，不赴国难，请槛车收付廷尉。王导以丧乱之后，宜加宽宥，转敦安南将军、广州刺史。病不赴，征为光禄大夫，领少府。敦忧愧而卒，追赠本官，加散骑常侍，谥曰敬。

臣光曰：庾亮以外戚辅政，首发祸机，国破君危，窜身苟免。卞敦位列方镇，兵粮俱足，朝廷颠覆，坐观胜负。人臣之罪，孰大于此。既不能明正典刑，又以宠禄报之，晋室无政，亦可知矣，任是责者，岂非王导乎。

晋明帝太宁三年冬十一月，慕容廆与段氏方睦，为段牙谋，使之徙都。牙从之，即去令支，国人不乐。段疾陆眷之孙辽欲夺其位，以徙都为牙罪，十二月，帅国人攻牙，杀之，自立。段氏自务勿尘以来，日益强盛，其地西接渔阳，东界辽水，所统胡、晋三万馀户，控弦四五万骑。

成帝咸和八年夏五月甲寅，辽东武宣公慕容廆卒。六月，世子皝以平北将军行平州刺史，督摄部内。

慕容皝初嗣位，用法严峻，国人多不自安。主簿皇甫真切谏，不听皝庶兄建威将军翰、母弟征虏将军仁，有勇略，屡立战功，得士心，季弟昭，有才艺。皆有宠于廆，皝忌之。翰叹曰：“吾受事于先公，不敢不尽力，幸赖先公之灵，所向有功，此乃天赞吾国，非人力也。而人谓吾之所办，以为雄才难制，吾岂可坐而待祸邪？”乃与其子出奔段氏。段辽素闻其才，冀收其用，甚爱重之。

冬十月，仁自平郭来奔丧，谓昭曰：“吾等素骄，多无礼于嗣君。嗣君刚严，无罪犹可畏，况有罪乎？”昭曰：“吾辈皆体正嫡，于国有分。兄素得士心，我在内未为所疑，伺其间隙，除之不难。兄趣举兵以来，我为内应，事成之日，与我辽东。男子举事，不克则死，不能效建威偷生异域也。”仁曰：“善。”遂还平郭。闰月，仁举兵而西。

或以仁、昭之谋告皝，皝未之信，遣使按验。仁兵已至黄水，知事露，杀使者，还据平郭。皝赐昭死。遣军祭酒封弈尉抚辽东。以高诩为广武将军，将兵五千，与庶弟建武将军幼、稚、广威将军军、宁远将军汗、司马辽东佟寿共讨仁。与仁战于汶城北，皝兵大败，幼、稚军皆为仁所获。寿尝为仁司马，遂降于仁。前大农孙机等举辽东城以应仁，封弈不得入，与汗俱还。东夷校尉封抽、护军平原乙逸、辽东相太原韩峤皆弃城走，于是仁尽有辽东之地，段辽及鲜卑诸部皆与仁遥相应援。皝追思皇甫真之言，以真为平州别驾。

九年春二月，慕容仁以司马翟楷领东夷校尉，前平州别驾庞鉴领辽东相。

段辽遣兵袭徒河，不克，复遣其弟兰与慕容翰共攻柳城。柳城都尉石琮、城大慕舆泥并力拒守，兰等不克而退。辽怒，切责兰等，必令抜之。休息二旬，复益兵来攻。士皆重袍蒙楯，作飞梯，四面俱进，昼夜不息。琮、泥拒守弥固，杀伤千馀人，卒不能抜。慕容皝遣慕容汗及司马封弈等共救之。皝戒汗曰：“贼气锐，勿与争锋。”汗性骁果，以千馀骑为前锋直进。封弈止之，汗不从。与兰遇于牛尾谷，汗兵大败，死者太半。弈整陈力战，故得不没。

兰欲乘胜穷追，慕容翰恐遂灭其国，止之曰：“夫为将当务慎重，审已量敌，非万全不可动。今虽挫其偏师，未能屈其大势。皝多权诈，好为潜伏，若悉国中之众自将以拒我，我县军深入，众寡不敌，此危道也。且受命之日，正求此捷。若违命贪进，万一取败，功名俱丧，何以返面？”兰曰：“此已成擒，无有馀理，卿正虑遂灭卿国耳。今千年在东，若进而得志，吾将迎之以为国嗣，终不负卿，使宗庙不祀也。”千年者，慕容仁小字也。翰曰：“吾投身相依，无复还理。国之存亡，于我何有。但欲为大国之计，且相为惜功名耳。”乃命所部欲独还，兰不得已而从之。

夏四月，慕容仁自称平州刺史、辽东公。

冬十一月，慕容皝讨辽东，甲申，至襄平。辽东人王岌密信请降。师进入城，翟楷、庞鉴单骑走，居就、新昌等县皆降。皝欲悉坑辽东民，高诩谏曰：“辽东之叛，实非本图，直畏仁凶威，不得不从。今元恶犹存，始克此城，遽加夷灭，则未下之城无归善之路矣。”皝乃止。分徙辽东大姓于棘城。以杜群为辽东相，安辑遗民。

十二月，慕容仁遣兵袭新昌，督护新兴王寓击走之，遂徙新昌入襄平。

咸康二年春正月，慕容皝将讨慕容仁，司马高诩曰：“仁叛弃君亲，民神共怒。前此海未尝冻，自仁反以来，连年冻者三矣。且仁专备陆道，天其或者欲使吾乘海冰以袭之也。”皝从之。群僚皆言涉冰危事，不若从陆道。皝曰：“吾计已决，敢沮者斩。”壬午，皝帅其弟军师将军评等自昌黎东，践冰而进，凡三百馀里。至历林口，舍辎重，轻兵趣平郭。去城七里，候骑以告仁，仁狼狈出战。张英之俘二使也，仁恨不穷追。及皝至，仁以为皝复遣偏师轻出寇抄，不知皝自来，谓左右曰：“今兹当不使其匹马得返矣。”乙未，仁悉众陈于城之西北，慕容军帅所部降于皝，仁众沮动，皝从而纵击，大破之。仁走，其帐下皆叛，遂擒之。皝先为斩其帐下之叛者，然后赐仁死。丁衡、游毅、孙机等皆仁所信用也，皝执而斩之。王冰自杀。慕容幼、慕容稚、佟寿、郭充、翟楷、庞鉴皆东走，幼中道而还。皝兵追及楷、鉴，斩之，寿，充奔高丽。自馀吏民为仁所诖误者，皝皆赦之。封高诩为汝阳侯。

夏六月，段辽遣中军将军李咏袭慕容皝。咏趣武兴，都尉张萌击擒之。辽别遣段兰将步骑数万屯柳城西回水，宇文逸豆归攻安晋以为兰声援。皝帅步骑五万向柳城，兰不战而遁。皝引兵北趣安晋，逸豆归弃辎重走，皝遣司马封弈帅轻骑追击，大破之。皝谓诸将曰：“二虏耻无功，必将复至，宜于柳城左右设伏以待之。”乃遣封弈帅骑数千伏于马兜山。三月，段辽果将数千骑来寇抄，弈纵击，大破之，斩其将荣伯保。

三年春三月，慕容皝于乙连城东筑好城以逼乙连，留折冲将军兰勃守之。夏四月，段辽以车数千两输乙连粟，兰勃击而取之。六月，辽又遣其从弟杨威将军屈云将精骑夜袭皝子遵于兴国城，遵击破之。

初，北平阳裕事段疾陆眷及辽五世，皆见尊礼。辽数与皝相攻，裕谏曰：“亲仁善邻，国之宝也。，况慕容氏与我世婚，迭为甥舅。皝有才德，而我与之构怨，战无虚月，百姓雕弊，利不补害，臣恐社稷之忧将由此始。愿两追前失，通好如初，以安国息民。”辽不从，出裕为北平相。

段辽数侵赵边，冬十一月，燕王皝遣扬烈将军宋回称藩于赵，乞师以讨辽，自请尽帅国中之众以会之，并以其弟宁远将军汗为质。赵王虎大悦，厚加慰答，辞其质，遣还密期以明年。

四年春正月，燕王皝遣都尉赵盘如赵，听师期。赵王虎将击段辽，募骁勇者三万人，悉拜龙腾中郎。会辽遣段屈云袭赵幽州，幽州刺史李孟退保易京。虎乃以桃豹为横海将军，王华为渡辽将军，帅舟师十万出漂渝津。支雄为龙骧大将军，姚弋仲为冠军将军，帅步骑七万为前锋，以伐辽。三月，赵盘还至棘城。燕王皝引兵攻掠令支以北诸城。段辽将追之，慕容翰曰：“今赵兵在南，当并力御之，而更与燕斗。燕王自将而来，其士卒精锐，若万一失利，将何以御南敌乎？”段兰怒曰：“吾前为卿所误，以成今日之患，吾不复堕卿计中矣。”乃悉将见众追之。皝设伏以待之，大破兰兵，斩首数千级，掠五千户及畜产万计以归。

赵王虎进屯金台，支雄长驱入蓟，段辽所署渔阳、上谷、代郡守相皆降，取四十馀城。北平相阳裕帅其民数千家登燕山以自固。诸将恐其为后患，欲攻之。虎曰：“裕儒生，矜惜名节，耻于迎降耳，无能为也。”遂过之，至徐无。段辽以弟兰既败，不敢复战，帅妻子、宗族、豪大千馀家弃令支奔密云山。将行，执慕容翰手泣曰：“不用卿言，自取败亡。我固甘心，令卿失所，深以为愧。”翰北奔宇文氏。

辽左右长史刘群、卢谌、崔悦等封府库请降。虎遣将军郭太、麻秋帅轻骑二万追辽，至密云山，获其母妻，斩首三千级。辽单骑走险，遣其子乞特真奉表及献名马于赵，虎受之。

虎入令支宫，论功封赏各有差。徙段国民二万馀户于司、雍、兖、豫四州，士大夫之有才行者皆擢叙之。阳裕诣军门降，虎让之曰：“卿昔为奴虏走，今为士人来，岂识知天命，将逃匿无地邪？”对曰：“臣昔事王公，不能匡济。逃于段氏，复不能全。今陛下天网高张，笼络四海，幽、冀豪杰，莫不风从，如臣比肩，无所独愧。生死之命，惟陛下制之。”虎悦，即拜北平太守。

夏五月，赵王虎以燕王皝不会赵兵攻段辽，而自专其利，欲伐之。太史令赵揽谏曰：“岁星守燕分，师必无功。”虎怒，鞭之。皝闻之，严兵设备，罢六卿、纳言、常伯、冗骑常侍官。赵戎卒数十万，燕人震恐。皝谓内史高诩曰：“将若之何。”对曰：“赵兵虽强，然不足忧，但坚守以拒之，无能为也。”

虎遣使四出，招诱民夷，燕成周内史崔焘、居就令游弘、武原令常霸、东夷校尉封抽、护军宋晃等皆应之，凡得三十六城。泓，邃之兄子也。冀阳流寓之士共杀太守宋烛以降于赵。烛，晃之从兄也。营丘内史鲜于屈亦遣使降赵，武宁令广平孙兴晓谕吏民共收屈，数其罪而杀之，闭城拒守。朝鲜令昌黎孙泳帅众拒赵，大姓王清等密谋应赵，泳收斩之，同谋数百人惶怖请罪，泳皆释之，与同拒守。乐浪太守鞠彭以境内皆叛，选乡里壮士二百馀人共还棘城，

戊子，赵兵进逼棘城，燕王皝欲出亡，帐下将慕舆根谏曰：“赵强我弱，大王一举足，则赵之气势遂成，使赵人收略国民，兵强谷足，不可复敌。窃意赵人正欲大王如此耳，奈何入其计中乎。今固守坚城，其势百倍，纵其急攻，犹足技持，观形察变，间出求利。如事之不济，不失于走，奈何望风委去，为必亡之理乎？”皝乃止，然犹惧形于色。玄菟太守河间刘佩曰：“今强寇在外，众心恟惧，事之安危，系于一人。大王此际无所推委，当自强以厉将士，不宜示弱。事急矣，臣请出击之，纵无大捷，足以安众。”乃将敢死数百骑出冲赵兵，所向披靡，斩获而还，于是士气自倍。皝问计于封弈，对曰：“石虎凶虐已甚，民神共疾，祸败之至，其何日之有。今空国远来，攻守势异，戎马虽强，无能为患。顿兵积日，衅隙自生，但坚守以俟之耳。”皝意乃安。或说皝降，皝曰：“孤方取天下，何谓降也。”

赵兵四面蚁附缘城，慕舆根等昼夜力战，凡十馀日，赵兵不能克，壬辰，引退。皝遣其子恪帅二千骑追击之，赵兵大败，斩获三万馀级。赵诸军皆弃甲逃溃，惟游击将军石闵一军独全。

赵之攻棘城也，燕右司马李洪之弟普以为棘城必败，劝洪出避祸。洪曰：“天道幽远，人事难知，且当委任，勿轻动取悔。”普固请不已，洪曰：“卿意见明审者，当自行之。吾受慕容氏大恩，义无去就，当效死于此耳。”与普流涕而诀。普遂降赵从赵军南归，死于丧乱。洪由是以忠笃著名。

赵王虎遣渡辽将军曹伏将青州之众戌海岛，运谷三百万斛以给之，又以船三百艘运谷三十万斛诣高句丽，使典农中郎将王典帅众万馀屯田海滨，又令青州造船千艘，以谋击燕。

十二月，段辽自密云山遣使求迎于赵，既而中悔，复遣使求迎于燕。赵王虎遣征东将军麻秋帅众三万迎之，敕秋曰：“受降如受敌，不可轻也。”以尚书左丞阳裕，辽之故臣，使为秋司马。燕王皝自帅诸军迎辽，辽密与燕谋覆赵军。皝遣慕容恪伏精骑七千于密云山，大败麻秋于三藏口，死者什六七。秋步走得免，阳裕为燕所执。赵将军范阳鲜于亮失马，步缘山不能进，因止端坐。燕兵环之，叱令起。亮曰：“身是贵人，义不为小人所屈。汝曹能杀亟杀，不能则去。”亮仪观丰伟声气雄厉，燕兵惮之，不敢杀，以白皝。皝以马迎之，与语，大悦，用为左常侍，以崔毖之女妻之。皝尽得段辽之众，待辽以上宾之礼，以阳裕为郎中令。

五年夏四月，段辽谋反于燕，燕人杀辽及其党与数十人，送辽首于赵。冬，燕王皝遣长史刘翔参军鞠运来献捷论功。燕王皝使其子恪、霸击宇文别部。霸年十三，勇冠三军。

六年。宇文逸豆归忌慕容翰才名，翰乃阳狂酣饮，或卧自便利，或被发歌呼，拜跪乞食。宇文举国贱之，不复省录，以故得行来自遂，山川形便，皆默记之。燕王皝以翰初非叛乱，以猜嫌出奔，虽在它国，常潜为燕计，乃遣商人王车通市于宇文部以窥翰。翰见车无言，抚膺颔之而已。皝曰：“翰欲来也。”复使车迎之。翰弯弓三石馀，矢尤长大，皝为之造可手弓矢，使车埋于道旁而密告之。二月，翰窃逸豆归名马，携其二子过取弓矢，逃归。逸豆归使骁骑百馀追之。翰曰：“吾久客思归，既得上马，无复还理。吾向日阳愚以诳汝，吾之故艺犹在，无为相逼，自取死也。”追骑轻之，直突而前。翰曰：“吾居汝国久恨恨，不欲杀汝。汝去我百步立汝刀，吾射之，一发中者汝可还，不中者可来前。”追骑解刀立之，一发，正中其环，追骑散走。皝闻翰至，大喜，恩遇甚厚。

八年冬十月，建威将军翰言于皝曰：“宇文强盛日久，屡为国患。今逸豆归篡窃得国，群情不附，加之性识庸暗，将帅非才，国无防卫，军无部伍。臣久在其国，悉其地形。虽远附强羯，声势不接，无益救援。今若击之，百举百克。然高句丽去国密迩，常有窥之志，彼知宇文既亡，祸将及已，必乘虚深入，掩吾不备。若少留兵则不足以守，多留兵则不足以行。此心腹之患也，宜先除之。观其势力，一举可克。宇文自守之虏，必不能远来争利。既取高句丽，还取宇文，如反手耳。二国既平，利尽东海，国富兵强，无反顾之忧，然后中原可图也。”皝曰：“善”将兵击高句丽，毁其城而还。

康帝建元元年春二月，宇文逸豆归遣其相莫浅浑将兵击燕。诸将争欲击之，燕王皝不许。莫浅浑以为皝畏之，酣饮纵猎，不复设备。皝使慕容翰出击之，莫浅浑大败，仅以身免，尽俘其众。

二年春正月，燕王皝与左司马高诩谋伐宇文逸豆归，诩曰：“宇文强盛，今不取，必为国患。伐之必克，然不利于将。”出而告人曰：“吾往必不返，然忠臣不避也。”于是皝自将伐逸豆归，以慕容翰为前锋将军，刘佩副之，分命慕容军、慕容恪、慕容霸及折冲将军慕舆根将兵三道并进。高诩将发，不见其妻，使人语以家事而行。

逸豆归遣南罗大涉夜干将精兵逆战，皝遣人驰谓慕容翰曰：“涉夜干勇冠三军，宜小避之。”翰曰：“逸豆归扫其国内精兵以属涉夜干，涉夜干素有勇名，一国所赖也。今我克之，其国不攻自溃矣。且吾熟知涉夜千之为人，虽有虚名，实易与耳，不宜避之，以挫吾兵气。”遂进战。翰自出冲陈，涉夜干出应之，慕容霸人傍邀击，遂斩涉夜干。宇文士卒见涉夜干死，不战而溃。燕兵乘胜逐之，遂克其都城。逸豆归走死漠北，宇文氏由是散亡。皝悉收其畜产、资货，徙其部众五千馀落于昌黎，辟地千馀里。更命涉夜干所居城曰威德城，使弟彪戍之而还。高诩、刘佩皆中流矢卒。

诩善天文，皝尝谓曰：“卿有佳书而不见与，何以为忠尽？”诩曰：“臣闻人君执要，人臣执职。执要者逸，执职者劳。是以后稷播种，尧不预焉。占候、天文，晨夜甚苦，非至尊之所宜亲，殿下将安用之。”皝默然。

初，逸豆归事赵甚谨，贡献属路。及燕人伐逸豆归，赵王虎使右将军白胜、并州刺吏王霸自甘松出救之。比至，宇文氏已亡，因攻威德城，不克而还。慕容彪追击，破之。

慕容翰之与宇文氏战也，为流矢所中，卧病积时不出。后渐差，于其家试骋马。或告翰称病而私习骑乘，疑欲为变。燕王皝虽藉翰勇略，然中心终忌之，乃赐翰死。翰曰：“吾负罪出奔，既而复还，今日死已晚矣。然羯贼跨据中原，吾不自量，欲为国家荡壹区夏，此志不遂，没有遗恨，命矣夫。”饮药而卒。

晋怀帝永嘉五年。初，石勒之为人所掠卖也，与其母王氏相失，刘琨得之，遣使并其从子虎送于勒。时虎年十七，残忍无度，为军中患。勒白母曰：“此儿凶暴无赖，使军人杀之，声名可惜，不若自除之。”母曰：“快牛为犊，多能破车，汝小忍之。”及长，便弓马，勇冠当时。勒以为征虏将军，每屠城邑，鲜有遗类。然御众严而不烦，莫敢犯者，指授攻讨，所向无前，勒遂宠任之。

成帝咸和五年春二月，后赵王勒以其子宏为大单于。中山王虎怒，私谓齐王邃曰：“主上自都襄国以来，端拱仰成，以吾身当矢石，二十馀年，南擒刘岳，北走索头，东平齐、鲁，西定秦、雍，克十有三州。成大赵之业者，我也。大单于当以授我，今乃以与黄吻婢儿，念之今人气塞，不能寝食。待主上晏驾之后，不足复留种也。”

后赵皇太子弘好属文，亲敬儒素。勒谓徐光曰：“大雅愔愔，殊不似将家子。”光曰：“汉祖以马上取天下，孝文以玄默守之。圣人之后，必有胜残去杀者，天之道也。”勒甚悦。光因说曰：“皇太子仁孝温恭，中山王雄暴多诈，陛下一旦不讳，臣恐社稷非太子所有也。宜渐夺中山王权，使太子早参朝政。”勒心然之，而未能从。

七年夏四月，赵右仆射程遐言于赵主勒曰：“中山王勇悍权略，群臣莫及。观其志，自陛下之外，视之蔑如。加以残贼安忍，久为将帅，威振外内，其诸子年长，皆典兵权。陛下在，自当无他，恐非少主之臣也。宜早除之，以便大计。”勒曰：“今天下未安，大雅冲幼，宜得强辅。中山王骨肉至亲，有佐命之功，方当委以伊、霍之任，何至如卿所言。卿正恐不得擅帝舅之权耳，吾亦当参卿顾命，勿过忧也。”遐泣曰：“臣所虑者公家，陛下乃以私计拒之，忠言何自而入乎。中山王虽为皇太后所养，非陛下天属，虽有微功，陛下酬其父子恩荣亦足矣，而其志愿无极，岂将来有益者乎。若不除之，臣见宗庙不血食矣。”勒不听。

遐退告徐光，光曰：“中山王常切齿于吾二人，恐非但危国，亦将为家祸也。”他日，光承间言于勒曰：“今国家无事，而陛下神色若有不怡，何也？”勒曰：“吴、蜀未平，吾恐后世不以吾为受命之王也。”光曰：“魏承汉运，刘备虽兴于蜀，汉岂得为不亡乎。孙权在吴，犹今之李氏也。陛下包括二都，平荡八州，帝王之统，不在陛下，复当在谁。且陛下不忧腹心之疾，而更忧四支乎。中山王藉陛下威略，所向辄克，而天下皆言其英武亚于陛下。且其资性不仁，见利忘义，父子并据权位，势倾王室，而耿耿常有自满之心。近于东宫侍晏，有轻皇太子之色。臣恐陛下万年之后，不可复制也。”勒默然，始命太子省可尚书奏事，且以中常侍严震参综可否，惟征伐、断斩大事乃呈之。于是严震之权过于主相，中山王虎之门可设雀罗矣。虎愈怏怏不悦。

八年夏六月，赵主勒寝疾，中山王虎入侍禁中，矫诏群臣、亲戚皆不得入，疾之增损，外无知者。又矫诏召秦王宏、彭城王堪还襄国。勒疾小瘳，见宏，惊曰：“吾使王处藩镇，正备今日，有召王者邪。将自来邪。有召者当按诛之。”虎惧曰：“秦王思慕暂还耳，今遣之。”仍留不遣。数日，复问之，虎曰：“受诏即遣，今已半道矣。”广阿有蝗，虎密使其子冀州刺史邃帅骑三千游于蝗所。

秋七月，勒疾笃，遗命曰：“大雅兄弟，宜善相保，司马氏，汝曹之前车也。中山王宜深思周、霍，勿为将来口实。”戊辰，勒卒。中山王虎劫太子弘使临轩，收右光禄大夫程遐、中书令徐光下廷尉，召邃使将兵入宿卫，文武皆奔散。弘大惧，自陈劣弱，让位于虎。虎曰：“君终，太子立，礼之常也。”弘涕泣固让，虎怒曰：“若不堪重任，天下自有大义，何足豫论。”弘乃即位，大赦。杀程遐、徐光。夜以勒丧潜瘗山谷，莫知其处。己卯，备仪卫，虚葬于高平陵，谥曰明帝，庙号高祖。

赵将石聪及谯郡太守彭彪各遣使来降。聪本晋人，冒姓石氏。朝廷遣督护乔球将兵救之，未至，聪等为虎所诛。

秋八月，赵主弘以中山王虎为丞相、魏王、大单于，加九锡，以魏郡等十三郡为国，总摄百揆。虎赦其境内，立妻郑氏为魏王后。子邃为魏太子，加使持节、侍中、都督中外诸军事、大将军、录尚书事。次子宣为使持节、车骑大将军、冀州刺史，封河间王。韬为前锋将军、司隶校尉，封乐安王。遵封齐王。鉴封代王。苞封乐平王。徙平原王斌为章武王。勒文武旧臣皆补散任，虎之府寮亲党悉署台省要职。以镇军将军夔安领左仆射，尚书郭殷为右仆射。更命太子宫曰崇训宫，太后刘氏以下皆徙居之。选勒宫人及车马、服玩之美者，皆入丞相府。

赵刘太后谓彭城王堪曰：“先帝甫晏驾，丞相遽相陵藉如此。帝祚之亡，殆不复久，王将若之何。”堪曰：“先帝旧臣皆被疏斥，军旅不复由人，宫省之内，无可为者。臣请奔兖州，挟南阳王恢为盟主，据廪丘，宣太后诏于牧、守、征、镇，使各举兵以诛暴逆，庶几犹有济也。”刘氏曰：“事急矣，当速为之。”九月，堪微服轻骑袭兖州，不克，南奔谯城。丞相虎遣其将郭太追之，获堪于城父，送襄国，炙而杀之。征南阳王恢还襄国。刘氏谋泄，虎废而杀之，尊弘母程氏为皇太后，堪本田氏子，数有功，赵主勒养以为子。刘氏有胆略，勒每与之参决军事，佐勒建功业，有吕后之风，而不妒忌更过之。

赵河东王生镇关中，石朗镇洛阳。冬十月，生、朗皆举兵以讨丞相虎，生自称秦州刺史，遣使来降。氐帅蒲洪自称雍州刺史，西附张骏。

虎留太子邃守襄国，将步骑七万攻朗于金墉。金墉溃，获朗，刖而斩之。进向长安，以梁王挺为前锋大都督。生遣将军郭权帅鲜卑涉璝众二万为前锋以拒之，生将大军继发，军于蒲阪。权与挺战于潼关，大破之，挺及丞相左长史刘隗皆死，虎还奔渑池，枕尸三百馀里。鲜卑潜与虎通谋，反击生。生不知挺已死，惧，单骑奔长安。权收馀众退屯渭汭。生遂弃长安，匿于鸡头山。将军蒋英据长安拒守，虎进兵击英，斩之。生麾下斩生以降，权奔陇右。

虎还襄国，大赦。赵主弘命虎建魏台，一如魏武王辅汉故事。

十二月，郭权据上邽，遣使来降，京兆、新平、扶风、冯诩、北地皆应之。

九年春三月，赵丞相虎遣其将郭敖及章武王斌帅步骑四万西击郭权军于华阴。夏四月，上邽豪族杀权以降。虎徙秦州三万馀户于青、并二州。长安人陈良夫奔黑羌，与北羌王薄句大等侵扰北地、冯翊。章武王斌、乐安王韬合击，破之，句大奔马兰山。郭敖乘胜逐北，为羌所败，死者什七八。斌等牧军还三城。虎遣使诛郭敖。秦王宏有怨言，虎幽之。

冬十月，赵主弘自赍玺绶诣魏宫，请禅位于丞相虎。虎曰：“帝王大业，天下自当有议，何为自论此邪？”弘流涕还宫，谓太后程氏曰：“先帝种真无复遗矣。”于是尚书奏“魏台请依唐、虞禅让故事。”虎曰：“弘愚暗，居丧无礼，不可以君万国，便当废之，何禅让也。”十一月，虎遣郭殷持节入宫，废弘为海阳王。弘安步就车，容色自若，谓群臣曰：“庸昧不堪纂承大统，夫复何言。”群臣莫不流涕，宫人恸哭。群臣诣魏台劝进，虎曰：“皇帝者，盛德之号，非所敢当，且可称居摄赵天王。”幽弘及太后程氏、秦王宏、南阳王恢于崇训宫，寻皆杀之。

西羌大都督姚弋仲称疾不贺，虎累召之，乃至。正色谓虎曰：“弋仲常谓大王命世英雄，奈何把臂受托而反夺之邪？”虎曰：“吾岂乐此哉。顾海阳年少，恐不能了家事，故代之耳。”心虽不平，然察其诚实，亦不之罪。

虎以夔安为侍中、太尉、守尚书令，郭殷为司空，韩晞为尚书左仆射，魏郡申锺为侍中，郎闿为光禄大夫，王波为中书令。文武封拜各有差。虎行如信都，复还襄国。

咸康元年秋九月，赵王虎迁都于邺，大赦。奉天竺僧佛图澄。

二年冬十一月，赵王虎作太武殿于襄国，作东、西宫于邺，十二月皆成。太武殿基高二丈八尺，纵六十五步，广七十五步，甃以文石。下穿伏室，置卫士五百人。以漆灌瓦，金珰、银楹，珠帘、玉壁，穷极工巧。殿上施白玉床，流苏帐，为金莲华以冠帐顶。又作九殿于显阳殿后，选士民之女以实之，服珠玉，被绮谷者万馀人。教宫人占星气、马步射。置女太史及杂伎工巧，皆与外同。以女骑千人为卤簿，皆着紫纶巾，熟锦袴，金银镂带，五彩织成靴，执羽仪，鸣鼓吹，游宴以自随。于是赵大旱，金一斤直粟二斗，百姓嗷然。而虎用兵不息，百役并兴。使牙门将张弥徙洛阳锺虡、九龙、翁仲、铜驼、飞廉于邺，载以车轮缠网车，辙广四尺，深二尺。一锺没于河，募浮没三百人入河，系以竹緪，用牛百头，鹿栌引之，乃出，造万斛之舟以济之。既至邺，虎大悦，为之赦二岁刑，赉百官谷帛，赐民爵一级。又用尚方令解飞之言，于邺南投石于河，以作飞桥，功费数千万亿，桥竟不成，役夫饥甚，乃止。使令长帅民入山泽采橡及鱼以佐食，复为权豪所夺，民无所得。

三年春正月庚辰，赵太保夔安等文武五百馀人入上尊号，庭燎油灌下盘，死者二十馀人。赵王虎恶之，腰斩成公段。辛巳，虎依殷、周之制称大赵天王，即位于南郊，大赦。立其后郑氏为天王皇后，太子邃为天王皇太子，诸子为王者皆降为郡公，宗室为王者降为县侯。百官封署各有差。

赵太子邃素骁勇，赵王虎爱之，常谓群臣曰：“司马氏父子兄弟自相残灭，故使朕得至此，如朕有杀阿铁理否。”既而邃骄淫残忍，好妆饰美姬，斩其首洗血置盘上，与宾客传观之，又烹其肉共食之。河闲公宣、乐安公韬皆有宠于虎，邃疾之如仇。虎荒眈酒色，喜怒无常。使邃省可尚书事，每有所关白，虎恚曰：“此小事，何足白也。”时或不闻，又恚曰：“何以不白？”诮责笞捶，月至再三。邃私谓中庶子李颜等曰：“官家难称，吾欲行冒顿之事，卿从我乎？”颜等伏不敢对。秋七月，邃称疾不视事，潜帅宫臣文武五百馀骑饮于李颜别舍，因谓颜等曰：“我欲至冀州杀河间公，有不从者斩。”行数里，骑皆逃散，颜叩头固谏，邃亦昏醉而归。其母郑氏闻之，私遣中人诮让邃，邃怒杀之。佛图澄谓虎曰：“陛下不宜数往东宫。”虎将视邃疾，思澄言而还。既而瞋目大言曰：“我为天下主，父子不相信乎？”乃命所亲信女尚书往察之，邃呼前与语，因抽剑击之。虎怒，收李颜等诘问，颜具言其状，杀颜等三十馀人。幽邃于东宫，既而赦之，引见太武东堂，邃朝而不谢，俄顷即出。虎使谓之曰：“太子应朝中宫，岂可遽去。”邃径出不顾。虎大怒，废邃为庶人。其夜，杀邃及其妃张氏，并男女二十六人，同埋于一棺。诛其宫臣支党二百馀人。废郑后为东海太妃。立其子宣为天王皇太子，宣母杜昭仪为天王皇后。

五年秋七月，赵王虎以太子宣为大单于，建天子旌旗。

六年春三月，赵王虎以秦公韬为太尉，与太子宣迭日省可尚书奏事，专决赏刑，不复启白。司徒申锺谏曰：“赏刑者，人君之大柄，不可以假人，所以防微杜渐，消逆乱于未然也。太子职在视膳，不当预政。庶人邃以预政致败，覆车未远也。且二政分权，鲜不阶祸，爱之不以道，适所以害之也。”虎不听。中谒者令申扁以慧悟辩给有宠于虎，宣亦昵之，使典机密。虎既不省事，而宣、韬皆好酣饮畋猎，由是除拜、生杀皆决于扁，自九卿以下率皆望尘而拜。太子詹事孙珍病目，求方于侍中崔约，约戏之曰：“溺中则愈。”珍曰：“目何可溺。”约曰：“卿目睕睕，正耐溺中。”珍恨之，以白宣。宣于兄弟中最胡状目深，闻之怒，诛约父子。于是公卿以下畏珍侧目。

八年冬十二月，赵王虎作台观四十馀所于邺，又营长安、洛阳二宫，作者四十馀万人。又欲自邺起阁道至襄国。敕河南四州治南伐之备，并、朔、秦、雍严西讨之资，青、冀、幽州为东征之计，皆三五发卒。诸州军造甲者五十馀万人，船夫十七万人，为水所没、虎狼所食者三分居一。加之公侯、牧宰竞营私利，百姓失业愁困。贝丘人李弘因众心之怨，自言姓名应识，连结党与，署置百寮。事发，诛之，连坐者数千家。

虎畋猎无度，晨出夜归，又多微行，躬察作役。侍中京兆韦𫍲谏曰：“陛下忽天下之重，轻行斤斧之间，猝有狂夫之变，虽有智勇，将安所施。又兴役无时，废民耘获，吁嗟盈路，殆非仁圣之所忍为也。”虎赐𫍲谷帛，而兴缮滋繁，游察自若。

秦公韬有宠于虎，太子宣恶之右。仆射张离领五兵尚书，欲求媚于宣，说之曰：“今诸侯吏兵过限，宜渐裁省，以壮本根。”宣使离为奏“秦、燕、义阳、乐平四公，听置吏一百九十七人，帐下兵二百人。自是以下，三分置一，馀兵五万，悉配东宫。”于是诸公咸怨，嫌衅益深矣。

青州上言：“济南平陵城北石虎一夕移于城东南，有狼狐千馀迹随之，迹皆成蹊。”虎喜曰：“石虎者，朕也。自西北徙而东南者，天意欲使朕平荡江南也。其敕诸州兵明年悉集，朕当亲董六师以奉天命。”群臣皆贺，上《皇德颂》者一百七人。制“征士五人出车一乘，牛二头，米十五斛，绢十匹，调不办者斩。”民至鬻子以供军须，犹不能给，自经于道树者相望。

康帝建元二年。初，赵领军王朗言于赵主虎曰：“盛冬雪寒，而皇太子使人伐宫材，引于漳水，役者数万，吁嗟满道。陛下宜因出游罢之。”虎从之。太子宣怒。会荧惑守房，宣使太史令赵揽言于虎曰：“房为天王，今荧惑守之，其殃不细。宜以贵臣王姓者当之。”虎曰：“谁可者。”揽曰：“无贵于王领军。”虎意惜朗，使揽更言其次，揽无以对，因曰：“其次唯中书监王波耳。”虎乃下诏，追罪波前议楛矢事，腰斩之，及其四子，投尸漳水。既而愍其无罪，追赠司空，封其孙为侯。

虎作桥于灵昌津，用功五百馀万不成，斩匠而罢。

穆帝永和元年春正月，赵王虎以乐平公苞代镇长安，发雍、洛、秦、并州十六万人治长安未央宫。

虎好猎，晚岁体重不能跨马，乃造猎车千乘，刻期校猎。自灵昌津南至荥阳，东极阳都为猎场，使御史监察其中禽兽，有犯者罪至大辟。民有美女、佳牛马，御史求之不得，皆诬以犯兽，论死者百馀人。发诸州二十六万人修洛阳宫。发百姓牛二万头配朔州牧官。增置女官二十四等，东宫十二等，公侯七十馀国皆九等，大发民女三万馀人，料为三等以配之。太子、诸公私令采发者又将万人。郡县务求美色，多强夺人妻，杀其夫及夫自杀者三千馀人。至邺，虎临斩简第，以使者为能，封侯者十二人。荆楚、扬、徐之民流叛略尽，守令坐不能绥怀，下狱诛者五十馀人。金紫光禄大夫逮明因侍切谏，虎大怒，使龙腾拉杀之。

二年夏五月，赵中黄门严生恶尚书朱轨，会久雨，生谮轨不修道路，又谤讪朝政，赵王虎囚之。蒲洪谏曰：“陛下既有襄国邺宫，又修长安、洛阳宫殿，将以何用。作猎车千乘，环数千里以养禽兽，夺人妻女十万馀口以实后宫，圣帝明王之所为，固若是乎。今又以道路不修，欲杀尚书。陛下德政不修，天降淫雨，七旬乃霁。霁方二日，虽有鬼兵百万，亦未能去道路之涂潦，而况人乎。政刑如此，其如四海何，其如后代何。愿止作徒，罢苑囿，出宫女，赦朱轨，以副众望。”虎虽不悦，亦不之罪，为之罢长安、洛阳作役，而竟诛朱轨。又立私论朝政之法，听吏告其君，奴告其主。公卿以下，朝觐以目相顾，不敢复相过从谈语。

三年。赵王虎据十州之地，聚敛金帛及外国所献珍异，府库财物，不可胜纪，犹自以为不足，悉发前代陵墓，取其金宝。

沙门吴进言于虎曰：“胡运将衰，晋当复兴，宜苦役晋人以厌其气。”虎使尚书张群发近郡男女十六万人，车十万乘，运土筑华林苑及长墙于邺北，广袤数十里。申锺、石璞、赵揽等上疏陈天文错乱，百姓雕弊。虎大怒曰：“使苑、墙朝成，吾夕没，无恨矣。”促张群使然烛夜作。暴风大雨，死者数万人。郡国前后送苍麟十六，白鹿七，虎命司虞张曷柱调之以驾芝盖，大朝会列于殿庭。

九月，命太子宣出祈福于山川，因行游猎。宣乘大辂，羽葆华盖，建天子旌旗，十有六军戎卒十八万出自金明门，虎从其后宫升陵霄观望之，笑曰：“我家父子如是，自非天崩地陷，当复何愁。但抱子弄孙，日为乐耳。”

宣所舍，辄列人为长围，四面各百里，驱禽兽，至暮皆集其所。使文武跪立，重行围守，烜火如昼。命劲骑百馀驰射其中，宣与姬妾乘辇临观，兽尽而止。或兽有迸逸，当围守者，有爵则夺马，步驱一日，无爵则鞭之一百。士卒饥冻死者万有馀人，所过三州十五郡，资储皆无孑遗。

虎覆命秦公韬继出，自并州至于秦、雍亦如之。宣怒其与已钧敌，愈嫉之。宦者赵生得幸于宣，无宠于韬，微劝宣除之，于是始有杀韬之谋矣。

四年。赵秦公韬有宠于赵王虎，欲立之，以太子宣长，犹豫未决。宣尝忤旨，虎怒曰：“悔不立韬也。”韬由是益骄，造堂于太尉府，号曰宣光殿，梁长九丈。宣见而大怒，斩匠，截梁而去。韬怒，增之至十丈。宣闻之，谓所幸杨柸、牟成、赵生曰：“凶竖傲愎敢尔，汝能杀之，吾入西宫，当尽以韬之国邑分封汝等。韬死，主上必临丧，吾因行大事，蔑不济矣。”柸等许诺。

秋八月，韬夜与僚属宴于东明观，因宿于佛精舍。宣使杨柸等缘猕猴梯而入，杀韬，置其刀箭而去。旦日，宣奏之，虎哀惊气绝，久之方苏。将出临其丧，司空李农谏曰：“害秦公者未知何人，贼在京师，銮舆不宜轻出。”虎乃止，严兵发哀于太武殿。宣往临韬丧，不哭，直言：“呵呵”，使举衾观尸，大笑而去。收大将军记室参军郑靖、尹武等，将委之以罪。

虎疑宣杀韬，欲召之，恐其不入，乃诈言其母杜后哀过危惙，宣不谓见疑，入朝中宫，因留之。建兴人史科知其谋，告之。虎使收杨柸、牟成，皆亡去。获赵生，诘之，具服。虎悲怒弥甚，囚宣于席库，以铁环穿其颔而镇之。取杀韬刀箭舐其血，哀号震动宫殿。佛图澄曰：“宣、韬皆陛下之子，今为韬杀宣，是重祸也。陛下若加慈恕，福祚犹长，若必诛之，宣当为彗星下扫邺宫。”虎不从。积柴于邺北，树标其上，标末置鹿卢，穿之以绳，倚梯柴积，送宣其下，使韬所幸宦者郝稚、刘霸拔其发，抽其舌，牵之登梯。郝稚以绳贯其颔，鹿卢绞上，刘霸断其手足，斫眼溃肠，如韬之伤。四面纵火，烟炎际天。虎从昭仪已下数千人登中台以观之。火灭，取灰分置诸门交道中。杀其妻子九人。宣小子才数岁，虎素爱之，抱之而泣，欲赦之，其大臣不听，就抱中取而杀之。儿挽虎衣大叫，至于绝带，虎因此发病。又废其后杜氏为庶人，诛其四率已下三百人，宦者五十人，皆车裂节解，弃之漳水。洿其东宫，以养猪牛。东宫卫士十馀万人皆谪戌凉州。先是，散骑常侍赵揽言于虎曰：“宫中将有变，宜备之。”及宣杀韬，虎疑其知而不告，亦诛之。

秋九月，赵王虎议立太子。太尉张举曰：“燕公斌有武略，彭城公遵有文德，惟陛下所择。”虎曰：“卿言正起吾意。”戎昭将军张豺曰：“燕公母贱，又尝有过。彭城公母前以太子事废，今立之，臣恐不能无微恨。陛下宜审思之。”初，虎之抜上邽也，张豺获前赵主曜幼女安定公主，有殊色，纳于虎，虎嬖之，生齐公世。豺以虎老病，欲立世为嗣，冀刘氏为太后，已得辅政。乃说虎曰：“陛下再立太子，其母皆出于倡贱，故祸乱相寻。今宜择母贵子孝者立之。”虎曰：“卿勿言，吾知太子处矣。”虎再与群臣议于东堂，虎曰：“吾欲以纯灰三斛自涤其肠，何为专生恶子，年逾二十辄欲杀。父今世方十岁，比其二十，吾已老矣。”乃与张举、李农定议，令公卿上书请立世为太子。大司农曹莫不肯署名，虎使张豺问其故，莫顿首曰：“天下重器，不宜立少，故不敢署。”虎曰：“莫忠臣也，然未达朕意。张举、李农知朕意矣，可令谕之。”遂立世为太子，以刘昭仪为后。

五年春正月，赵王虎即皇帝位，大赦，改元太宁，诸子皆进爵为王。

冠军大将军姚弋仲至邺，求见虎。虎病，弋仲让虎曰：“儿死愁邪。何为而病。儿幼时不择善人教之，使坐于为逆，既为逆而诛之，又何愁焉。且汝久病，所立儿幼，汝若不愈，天下必乱，当先忧此，勿忧贼也。”

夏四月乙卯，赵王虎病甚，以彭城王遵为大将军，镇关右，燕王斌为丞相，录尚书事，张豺为镇卫大将军、领军将军、吏部尚书，并受遗诏辅政。

刘后恶斌辅政，恐不利于太子，与张豺谋去之。斌时在襄国，遣使诈谓斌曰：“主上疾已渐愈，王须猎者，可小停也。”斌素好猎、嗜酒，遂留猎，且纵酒。刘氏与豺因矫诏称斌无忠孝之心，免官归第，使豺弟雄帅龙腾五百人守之。

乙丑，遵自幽州至邺，敕朝堂受拜，配禁兵三万遣之，遵涕泣而去。是日，虎疾小瘳，问：“遵至未。”左右对曰：“去已久矣。”虎曰：“恨不见之。”虎临西合，龙腾中郎二百馀人列拜于前，虎问：“何求”皆曰：“圣体不安，宜令燕王入宿卫，典兵马。”或言：“乞为皇太子。”虎曰：“燕王不在内邪。召以来。”左右言：“王酒病，不能入。”虎曰：“促持辇迎之，当付玺绶。”亦竟无行者。寻惛怰而入。张豺使张雄矫诏杀斌。

戊辰，刘氏复矫诏以豺为太保、都督中外诸军，录尚书事，如霍光故事。侍中徐统叹曰：“乱将作矣，吾无为预之。”仰药而死。

己巳，虎卒，太子世即位，尊刘氏为皇太后。刘氏临朝称制，以张豺为丞相。豺辞不受，请以彭城王遵、义阳王鉴为左右丞相，以慰其心。刘氏从之。

豺与太尉张举谋诛司空李农，举素与农善，密告之。农奔广宗，帅乞活数万家保上白。刘氏使张举统宿卫诸军围之。豺以张离为镇军大将军，监中外诸军事，以为已副。彭城王遵至河内，闻丧。姚弋仲、蒲洪、刘宁及征虏将军石闵、武卫将军王鸾等共说遵曰：“殿下长且贤，先帝亦有意以殿下为嗣，正以末年惛惑，为张豺所误。今女主临朝，奸臣用事，上白相持未下，京师宿卫空虚，殿下若声张豺之罪，鼓行而讨之，其谁不开门倒戈而迎殿下者。”遵从之。

五月，遵自李城举兵，还趣邺，洛州刺史刘国帅洛阳之众往会之。檄至邺，张豺大惧，驰召上白之军。丙戌，遵军于荡阴，戎卒九万，石闵为前锋。豺将出拒之，耆旧、羯士皆曰：“彭城王来奔丧，吾当出迎之，不能为张豺守城也。”逾城而出，豺斩之，不能止。张离亦帅龙腾二千，斩关迎遵。刘氏惧，召张豺入，对之悲哭曰：“先帝梓宫未殡，而祸难至此。今嗣子冲幼，托之将军，将军将若之何。欲加遵重位，能弭之乎？”豺惶怖不知所出，但云：“唯唯”。乃下诏，以遵为丞相，领大司马、大都督、督中外诸军，录尚书事，加黄钺、九锡。己丑，遵至安阳亭，张豺惧而出迎，遵命执之。庚寅，遵擐甲曜兵，入自凤阳门，升太武前殿，擗踊尽哀，退如东阁。斩张豺于平乐市，夷其三族。假刘氏令曰：“嗣子幼冲，先帝私恩所授，皇业至重，非所克堪，其以遵嗣位。”于是遵即位，大赦，罢上白之围。辛卯，封世为谯王，废刘氏为太妃，寻皆杀之。

李农来归罪，使复其位。尊母郑氏为皇太后，立妃张氏为皇后，故燕王斌子衍为皇太子。以义阳王鉴为侍中、太傅，沛王冲为太保，乐平王苞为大司马，汝阴王琨为大将军，武兴公闵为都督中外诸军事辅国太将军。

甲午，邺中暴风抜树，震雷，雨雹大如盂升。太武晖华殿灾，及诸门观阁荡然无馀，乘舆服御烧者太半，金石皆尽，火月馀乃灭。

时沛王冲镇蓟，闻遵杀世自立，谓其僚佐曰：“世受先帝之命，遵辄废而杀之，罪莫大焉。其敕内外戒严，孤将亲讨之。”于是留宁北将军沐坚戍幽州，帅众五万自蓟南下，传檄燕、赵，所在云集。比至常山，众十馀万，军于苑乡。遇遵赦书，冲曰：“皆吾弟也。死者不可复追，何为复相残乎。吾将归矣。”其将陈暹曰：“彭城篡弑自尊，为罪大矣。王虽北旆，臣将南辕，俟平京师，擒彭城，然后奉迎大驾。”冲乃复进。遵驰遣王擢以书喻冲，冲弗听。遵使武兴公闵及李农等帅精卒十万讨之，战于平棘，冲兵大败。获冲于元氏，赐死，坑其士卒三万馀人。

燕平狄将军慕容霸上书于燕王隽曰：“石虎穷凶极暴，天之所弃，馀烬仅存，自相鱼肉。今中国倒悬，企望仁恤，若大军一振，势必投戈。”北平太守孙兴亦表言：“石氏大乱，宜以时进取中原。”隽以新遭大丧，弗许。霸驰诣龙城，言于隽曰：“难得而易失者，时也。万一石氏衰而复兴，或有英雄据其成资，岂惟失此大利，亦恐更为后患。”隽曰：“邺中虽乱，邓恒据安乐，兵强粮足。今若伐赵，东道不可由也，当由卢龙。卢龙山径险狭，虏乘高断要，首尾为患，将若之何。”霸曰：“恒虽欲为石氏拒守，其将士顾家，人怀归志，若大军临之，自然瓦解。臣请为殿下前驱，东出徒河，潜趣令支，出其不意，彼闻之势必震骇，上不过闭门自守，下不免弃城逃溃，何暇御我哉。然则殿下可以安步而前，无复留难矣。”隽犹豫未决，以问五材将军封弈，对曰：“用兵之道，敌强则用智，敌弱则用势。是故以大吞小，犹狼之食豚也。以治易乱，犹日之消雪也。大王自上世以来，积德累仁，兵强士练，石虎极其残暴，死未瞑目，子孙争国，上下乖乱。中国之民坠于涂炭，延颈企踵以待振抜。大王若扬兵南迈，先取蓟城，次指邺都，宣耀威德，怀抚遗民，彼孰不扶老提幼以迎大王。凶党将望旗冰碎，安能为害乎？”从事中郎黄泓曰：“今太白经天，岁集毕北，天下易主，阴国受命，此必然之验也。宜速出师，以承天意。”折冲将军慕舆根曰：“中国之民，困于石氏之乱，咸思易主，以救汤火之急，此千载一时，不可失也。自武宣王以来，招贤养民，务农训兵，正俟今日。今时至不取，更复顾虑，岂天意未欲使海内平定邪，将大王不欲取天下也。”隽笑而从之。以慕容恪为辅国将军，慕容评为辅弼将军，左长史阳骛为辅义将军，谓之“三辅”。慕容霸为前锋都督、建锋将军，选精兵二十馀万，讲武戒严，为进取之计。

初，赵主遵之发李城也，谓武兴公闵曰：“努力，事成以尔为太子。”既而立太子衍。闵恃功，欲专朝政，遵不听。闵素骁勇，屡立战功，夷夏宿将皆惮之。既为都督，总内外兵权，乃抚循殿中将士，皆奏为殿中员外将军，爵关外侯，遵弗之疑，而更题名善恶以挫抑之，众咸怨怒。中书令孟准、左卫将军王鸾劝遵稍夺闵兵权，闵益恨望，准等咸劝诛之。

十一月，遵召义阳王鉴、乐平王苞、汝阴王琨、淮南王昭等入议于郑太后前、曰：“闵不臣之迹渐着，今欲诛之，如何”鉴等皆曰：“宜然”郑氏曰：“李城还兵，无棘奴，岂有今日。小骄纵之，何可遽杀。”鉴出，遣宦者杨环驰以告闵，闵遂劫李农及右卫将军王基密谋废遵，使将军苏彦、周成帅甲兵三千人执遵于南台。遵方与妇人弹棋，问成曰：“反者谁也？”成曰：“义阳王鉴当立。”遵曰：“我尚如是，鉴能几时。”遂杀之于琨华殿，并杀郑太后、张后、太子衍、孟准、王鸾及上光禄张斐。

鉴即位，大赦，以武兴公闵为大将军，封武德王，司空李农为大司马，并录尚书事。郎闿为司空，秦州刺史刘群为尚书左仆射，侍中卢谌为中书监。

赵主鉴使乐平王苞、中书令李松、殿中将军张才夜攻石闵、李农于琨华殿，不克，禁中扰乱。鉴惧，伪若不知者，夜斩松、才于西中华门，并杀苞。

新兴王祗，虎之子也，时镇襄国，与姚弋仲、蒲洪等连兵，移檄中外，欲共诛闵、农。闵、农以汝阴王琨为大都督，与张举及侍中呼延盛帅步骑七万分讨祗等。

中领军石成、侍中石启、前河东太守石晖谋诛闵、农，闵、农皆杀之。龙骧将军孙伏都、刘铢等结羯士三千伏于胡天，亦欲诛闵、农。鉴在中台，伏都帅三千馀人将升台挟鉴以攻之。鉴见伏都毁阁道，临问其故。伏都曰：“李农等反，已在东掖门，臣欲帅卫士以讨之，谨先启知。”鉴曰：“卿是功臣，好为官陈力，朕从台上观，卿勿虑无报也。”于是伏都、铢帅众攻闵、农，不克，屯于凤阳门。闵、农帅众数千毁金明门而入。鉴惧闵之杀己，驰招闵、农开门内之，谓曰：“孙伏都反，卿宜速讨之。”闵、农攻斩伏都等，自凤阳至琨华，横尸相枕，流血成渠。宣令内外，六夷敢称兵仗者斩。胡人或斩关、或逾城而出者，不可胜数。

闵使尚书王简、少府王郁帅众数干守鉴于御龙观，悬食以给之。下令城中曰：“近日孙、刘构逆，支党伏诛，良善一无预也。今日已后，与官同心者留，不同者各任所之，敕城门不复相禁。”于是赵人百里内悉入城，胡羯去者填门。闵知胡之不为已用，班令内外，赵人斩一胡首送凤阳门者，文官进位三等，武官悉拜牙门。一日之中，斩首数万。闵亲帅赵人以诛胡羯，无贵贱、男女、少长皆斩之，死者二十馀万，尸诸城外，悉为野犬豺狼所食。其屯戌四方者，闵皆以书命赵人为将帅者诛之，或高鼻多须，滥死者半。

六年春正月，赵大将军闵欲灭去石氏之迹，托以谶文有“继赵李”，更国号曰卫，易姓李氏，太赦，改元青龙。太宰赵庶、太尉张举、中军将军张春、光禄大夫石岳、抚军石宁、武卫将军张季及公、侯、卿、校、龙腾等万馀人出奔襄国，汝阴王琨奔冀州。抚军将军张沈据滏口，张贺度据石渎，建义将军段勤据黎阳，宁南将军杨群据桑璧，刘国据阳城，段龛据陈留，姚弋仲据滠头，蒲洪据枋头，众各数万，皆不附于闵。勤，末柸之子。龛，兰之子也。

王朗、麻秋自长安赴洛阳。秋承闵书，诛朗部胡千馀人，朗奔襄国。秋帅众归邺，蒲洪使其子龙骧将军雄迎击，获之，以为军师将军。

汝阴王琨及张举、王朗帅众七万伐邺，大将军闵帅骑千与战于城北。闵操两刃矛，驰骑击之，所向摧陷，斩首三千级，琨等大败而去。闵与李农帅骑三万讨张贺度于石渎。

闰月，卫主鉴密遣宦者赍书召张沈等，使乘虚袭邺。宦者以告闵、农，闵、农驰还，废鉴，杀之，并杀赵王虎三十八孙，尽灭石氏。姚弋仲子曜武将军益、武卫将军若，帅禁兵数千斩关奔滠头。弋仲帅众讨闵，军于混桥。

司徒申锺等上尊号于闵，闵以让李农，农固辞。闵曰：“吾属故晋人也，今晋室犹存，请与诸君分割州郡，各称牧守公侯，奉表迎晋天子还都洛阳，何如？”尚书胡睦进曰：“陛下圣德应天，宜登大位。晋氏襄微，远窜江表，岂能总驭英雄，混壹四海乎？”闵曰：“胡尚书之言，可谓识机知命矣。”乃即皇帝位，大赦，改元永兴，国号大魏。

二月，燕王隽使慕容霸将兵二万自东道出徒河，慕舆于自西道出蠮螉塞，隽自中道出卢龙塞以伐赵。以慕容恪、鲜于亮为前驱，命慕舆泥槎山通道。留世子晔守龙城，以内史刘斌为大司农，与典书令皇甫真留统后事。

霸军至三陉，赵征东将军邓恒惶怖，焚仓库，弃安乐遁去，与幽州刺史王午共保蓟。徒河南部都尉孙泳急入安乐，扑灭馀火，籍其谷帛。霸收安乐、北平兵粮，与隽会临渠。

三月，燕兵至无终，王午留其将王佗以数千人守蓟，与恒走保鲁口。乙巳，隽抜蓟，执王佗，斩之。隽欲悉坑其士卒千馀人，慕容霸谏曰：“赵为暴虐，王兴师伐之，将以拯民于涂炭而抚有中州也。今始得蓟而坑其士卒，恐不可以为王师之先声也。”乃释之。隽入都于蓟，中州士女降者相继。

燕兵至范阳，范阳太守李产欲为石氏拒燕，众莫为用，乃帅八城令长出降，隽复以产为太守。产子绩为幽州别驾，弃其家从王午在鲁口。邓恒谓午曰：“绩乡里在北，父已降燕，今虽在此，恐终难相保，徒为人累，不如去之。”午曰：“此何言也。夫以当今丧乱，而绩乃能立义捐家，情节之重，虽古烈士无以过。乃欲以猜嫌害之，燕赵之士闻之，谓我直相聚为贼，了无意识，众情一散，不可复集，此为坐自屠溃也。”恒乃止。午犹虑诸将不与已同心，或至非意，乃遣绩归。绩始辞午往见燕王隽，隽让之曰：“卿不识天命，弃父邀名，今日乃始来邪？”对曰：“臣眷恋旧主，志存微节，官身所在，何事非君。殿下方以义取天下，臣未谓得见之晚也。”隽悦，善待之。

隽以弟宣为代郡城郎，孙泳为广宁太守，悉置幽州郡县守宰。甲子，隽使中部俟釐慕舆句督蓟中留事，自将击邓恒于鲁口。军至清梁，恒将鹿勃早将数千人夜袭燕营，半已得入，先犯前锋都督慕容霸，突入幕下，霸起奋击，手杀十馀人，早不能进，由是燕军得严。隽谓慕舆根曰：“贼锋甚锐，宜且避之。”根正色曰：“我众彼寡，力不相敌，故乘夜来战，冀万一获利。今求贼得贼，正当击之，复何所疑。王但安卧，臣等自为王破之。”隽不能自安，内史李洪从隽出营外，屯高冢上。根帅左右精勇数百人从中牙直前击早，李洪徐整骑队还助之，早乃退走。众军追击四十馀里，早仅以身免，所从士卒死亡略尽。隽引兵还蓟。

魏主闵复姓冉氏。初，闵父瞻，内黄人，本姓冉，赵主勒破阵午，获之，命虎养以为子。闵骁勇善战，多策略，虎爱之，比于诸孙。尊母王氏为皇太后，立妻董氏为皇后，子智为皇太子，胤、明、裕皆为王。以李农为太宰、领太尉、录尚书事，封齐王，其子皆封县公。遣使者持节赦诸军屯，皆不从。

赵新兴王祇即皇帝位于襄国，改元永宁。以汝阴王琨为相国。六夷据州都拥兵者皆应之。祇以姚弋仲为右丞相、亲赵王，待以殊礼。夏四月，赵王祇遣汝阴王琨将兵十万伐魏。

魏主闵杀李农及其三子，并尚书令王谟、侍中王衍、中常侍严震、赵升。闵遣使临江告晋曰：“逆胡乱中原，今已诛之，能共讨者，可遣军来也。”朝廷不应。

六月，赵汝阴王琨进据邯郸，镇南将军刘国自繁阳会之。魏卫将军王泰击琨，大破之，死者万馀人。刘国还繁阳。

冬十一月，魏主闵帅步骑十万攻襄国。署其子太原王胤为大单于、骠骑大将军，以降胡一千配之为麾下。光禄大夫韦𫍲谏曰：“胡羯皆我之仇敌，今来归附，苟全性命耳。万一为变，悔之何及。请诛屏降胡，去单于之号，以防微杜渐。”闵方欲抚纳群胡，大怒，诛𫍲及其子伯阳。

七年春二月，魏主闵攻围襄国百馀日。赵主祇危急，乃去皇帝之号称赵王，遣太尉张举乞师于燕，许送传国玺。中军将军张春乞师于姚弋仲。弋仲遣其子襄帅骑二万八千救赵，诫之曰：“冉闵弃仁背义，屠灭石氏。我受人厚遇，当为复仇，老病不能自行。汝才十倍于闵，若不枭擒以来，不必复见我也。”弋仲亦遣使告于燕，燕王隽遣御难将军悦绾将兵三万往会之。

冉闵闻隽欲救赵，遣大司马从事中郎广宁常炜使于燕，隽使封裕诘之曰：“冉闵，石氏养息，负恩作逆，何敢辄称大号。”炜曰：“汤放桀，武王伐纣，以兴商、周之业。曹孟德养于宦官，莫知所出，卒立魏氏之基。苟非天命，安能成功。推此而言，何必致问。”裕曰：“人言冉闵初立，铸金为己像以卜成败，而像不成，信乎？”炜曰：“不闻”裕曰：“南来者皆云如是，何故隐之。”炜曰：“奸伪之人，欲矫天命以惑人者，乃假符瑞、托蓍龟以自重。魏主握符玺，据中州，受命何疑，而更反真为伪，取决于金像乎？”裕曰：“传国玺果安在？”炜曰：“在邺”裕曰：“张举言在襄国。”炜曰：“杀胡之日，在邺者殆无孑遗，时有迸漏者，皆潜伏沟渎中耳，彼安知玺之所在乎。彼求救者为妄诞之辞，无所不可，况一玺乎？”

隽犹以张举之言为信，乃积柴其旁，使裕以其私诱之曰：“君更孰思，无为徒取灰灭。”炜正色曰：“石氏贪暴，亲帅大兵攻燕国都，虽不克而返，然志在必取。故运资粮、聚器械于东北者，非以相资，乃欲相灭也。魏主诛翦石氏，虽不为燕，臣子之心，闻仇雠之灭，义当如何。而更为彼责我，不亦异乎。吾闻死者骨肉下于土，精魂升于天。蒙君之惠，速益薪纵火，使仆得上诉于帝足矣。”左右请杀之，隽曰：“彼不惮杀身以徇其主，忠臣也。且冉闵有罪，使臣何预焉。”使出就馆。夜，使其乡人赵瞻往劳之，且曰：“君何不以实言。王怒，欲处君于辽、碣之表，奈何？”炜曰：“吾结发以来，尚不欺布衣，况人主乎。曲意苟合，性所不能。直情尽言，虽沈东海，不敢避也。”遂卧向壁，不复与瞻言。瞻具以白隽，隽乃囚炜于龙城。

三月，姚襄及赵汝阴王琨各引兵救襄国。冉闵遣车骑将军胡陆拒襄于长芦，将军孙威拒琨于黄丘，皆败还，士卒略尽。

闵欲自出击之，卫将军王泰谏曰：“今襄国未下，外救云集，若我出战，必腹背受敌，此危道也。不若固垒以挫其锐，徐观其衅而击之。且陛下亲临行陈，如失万全，则大事去矣。”闵将止，道士法饶进曰：“陛下围襄国经年，无尺寸之功，今贼至又避不击，将何以使将士乎。且太白入昴，当杀胡王，百战百克，不可失也。”闵攘袂大言曰：“吾战决矣，敢沮众者斩。”乃悉众出与襄、琨战。悦绾适以燕兵至，去魏兵数里，疏布骑卒，曳柴扬尘，魏人望之恟惧。襄、琨、绾三面击之，赵王祇自后冲之，魏兵大败。闵与十馀骑走还邺。降胡栗特康等执大单于胤及左仆射刘琦以降赵，赵王祇杀之。胡睦及司空石璞、尚书令徐机、中书监卢谌等并将士死者凡十馀万人。闵潜还，人无知者。邺中震恐，讹言闵已没。射声校尉张艾请闵亲郊以安众心，闵从之，讹言乃息。闵支解法饶父子，赠韦𫍲大司徒。姚襄还滠头，姚弋仲怒其不擒闵，杖之一百。

初，闵之为赵相也，悉散仓库以树私恩，与羌胡相攻，无月不战。赵所徙青、雍、幽、荆四州之民及氐、羌、胡、蛮数百万口，以赵法禁不行，各还本土，道路交错，互相杀掠，其能达者什有二三，中原大乱，因以饥疫，人相食，无复耕者。

赵王祇使其将刘显帅众七万攻邺，军于明光宫，去邺二十三里。魏主闵恐，召王泰，欲与之谋。泰恚前言之不从，辞以疮甚。闵亲临问之，泰固称疾笃。闵怒，还宫，谓左右曰：“巴奴，乃公岂假汝为命邪。要将先灭群胡，却斩王泰。”乃悉众出战，大破显军，追奔至阳平，斩首三万馀级。显惧，密使请降，求杀祇以自效，闵乃引归。会有告王泰欲反入秦者，闵杀之。夷其三族。

夏四月，渤海人逢约因赵乱，拥众数千家附于魏，魏以约为渤海太守。故太守刘准，隗之兄子也。土豪封放，弈之从弟也。别聚众自守。闵以准为幽州刺史，与约中分渤海。

燕王隽使封弈讨约，使昌黎太守高开讨准、放。开，瞻之子也。弈引兵直抵约垒，遣人谓约曰：“相与乡里，隔绝日久，会遇甚难。时事利害，人各有心，非所论也。愿单出一相见，以写伫结之情。”约素信重弈，即出见弈于门外，各屏骑卒，单马交语。弈与论叙平生毕，因说之曰：“与君累世同乡，情相爱重，诚欲君享祚无穷。今既获展奉，不可不尽所怀，冉闵乘石氏之乱，奄有成资，是宜天下服其强矣，而祸乱方始，固知天命不可力争也。燕王弈世戴德，奉义讨乱，所征无敌，今已都蓟，南临赵、魏，远近之民，襁负归之。民厌荼毒，咸思有道。冉闵之亡，匪朝伊夕，成败之形，昭然易见。且燕王肇开王业，虚心贤隽。君能翻然改图，则功参绛、灌，庆流苗裔，孰与为亡国将，守孤城以待外至之祸哉。”约闻之，怅然不言。弈给使张安有勇力，弈豫戒之，俟约气下，安突前持其马鞚因挟之而驰。至营，弈与坐，谓曰：“君计不能自决，故相为决之，非欲取君以邀功，乃欲全君以安民也。”高开至渤海，准、放迎降。隽以放为渤海太守，准为右司马，约参军事。以约诱于人而遇获，更其名曰钓。

刘显弑赵王祇及其丞相乐安王炳、太宰赵庶等十馀人，传首于邺。骠骑将军石宁奔柏人。魏主闵焚祇首于通衢，拜显上大将军、大单于、冀州牧。秋七月，刘显复引兵攻邺，魏主闵击败之。显还，称帝于襄国。

八月，燕王隽遣慕容恪攻中山，慕容评攻王午于鲁口。魏中山太守上谷侯龛闭城拒守。恪南徇常山，军于九门，魏赵郡太守辽西李邽举郡降，恪厚抚之，将邽还围中山，侯龛乃降。恪入中山，迁其将帅、土豪数十家诣蓟，馀皆安堵，军令严明，秋毫不犯。慕容评至南安，王午遣其将郑生拒战，评击斩之。

悦绾还自襄国，隽乃知张举之妄而杀之。常炜有四男二女在中山，隽释炜之囚，使诸子就见之。炜上疏谢恩，隽手令答曰：“卿本不为生计，孤以州里相存耳。今大乱之中，诸子尽至，岂非天之意邪。天且念卿，况于孤乎？”赐妾一人，谷三百斛，使居凡城。以北平太守孙兴为中山太守，兴善能缓抚，中山遂安。

冬十一月，逢钓亡归渤海，招集旧众以叛燕。乐陵太守贾坚使人告谕乡人，示以成败，钓部众稍散，遂来奔。

八年春正月，刘显攻常山，魏主闵留大将军蒋干使辅太子智守邺，自将八千骑救之。显大司马清河王宁以枣强降魏。闵击显，败之，追奔至襄国。显大将军曹伏驹开门纳闵，闵杀显及其公卿已下百馀人，焚襄国宫室，迁其民于邺。赵汝阴王琨以其妻妾来奔，斩于建康市，石氏遂绝。

魏主闵既克襄国，因游食常山、中山诸郡。赵立义将军段勤聚胡羯万馀人保据绎幕，自称赵帝。夏四月甲子，燕王隽遣慕容恪等击魏，慕容霸等击勤。

魏主闵将与燕战，大将军董闰、车骑将军张温谏曰：“鲜卑乘胜锋锐，且彼众我寡，请且避之，俟其骄堕，然后益兵以击之。”闵怒曰：“吾欲以此众平幽州，斩慕容隽，今遇恪而避之，人谓我何。”司徒刘茂、特进郎闿相谓曰：“吾君此行，必不还矣。吾等何为坐待戮辱。”皆自杀。

闵军于安喜，慕容恪引兵从之。闵趣常山，恪追之，丙子，及于魏昌之廉台。闵与燕兵十战，燕兵皆不胜。闵素有勇名，所将兵精锐，燕人惮之。慕容恪巡陈，谕将士曰：“冉闵勇而无谋，一夫敌耳。其士卒饥疲，甲兵虽精，其实难用，不足破也。”闵以所将多步卒，而燕皆骑兵，引兵将趣林中。恪参军高开曰：“吾骑兵利平地，若闵得入林，不可复制。宜亟遣轻骑邀之，既合而阳走，诱致平地，然后可击也。”恪从之。魏兵还就平地，恪分军为三部，谓诸将曰：“闵性轻锐，又自以众少，必致死于我。我厚集中军之陈以待之，俟其合战，卿等从旁击之，无不克矣。”乃择鲜卑善射者五千人，以铁锁连其马，为方陈而前。闵所乘骏马曰朱龙，日行千里。闵左操双刃矛，右执钩戟，以击燕兵，斩首三百馀级。望见大幢，知其为中军，直冲之。燕两军从旁夹击，大破之，围闵数重。闵溃围东走二十馀里，朱龙忽毙，为燕兵所执。燕人杀魏仆射刘群，执董闵、张温及闵皆送于蓟。闵子操奔鲁口。高开被创而卒。慕容恪进屯常山，隽命恪镇中山。

己卯，冉闵至蓟。隽大赦。立闵而责之曰：“汝奴仆下才，何得妄称帝。”闵曰：“天下大乱，尔曹夷狄禽兽之类犹称帝，况我中土英雄，何为不得称帝邪？”隽怒，鞭之三百，送于龙城。

慕容霸军至绎幕，段勤与弟思聪举城降。甲申，隽遣慕容评及中尉侯龛帅精骑万人攻邺。癸巳，至邺，魏蒋干及太子智闭城拒守，城外皆降于燕。刘宁及弟崇帅胡骑三千奔晋阳。

五月，邺中大饥，人相食，故赵时宫人被食略尽。蒋干遣侍中缪嵩、詹事刘猗奉表请降，且求救于谢尚。庚寅，燕王隽广威将军慕容军、殿中将军慕舆根、右司马皇甫真等帅步骑二万助慕容评攻邺。

辛卯，燕人斩冉闵于龙城。会大旱、蝗，燕王隽谓闵为崇，遣使祀之，谥曰悼武天王。

初，谢尚使戴施据枋头，施闻蒋干求救，乃自仓垣徙屯棘津，止干使者求传国玺。刘猗使缪嵩还邺白干，干疑尚不能救，沈吟未决。

六月，施帅壮士百馀人，入邺，助守三台，绐之曰：“今燕寇在外，道路不通，玺未敢送也。卿且出以付我，我当驰白天子。天子闻玺在吾所，信卿至诚，必多发兵粮以相救饷。”干以为然，出玺付之。施宣言使督护何融迎粮，阴令怀玺送于枋头。甲子，蒋干帅锐卒五千及晋兵出战，慕容评大破之，斩首四千级，干脱走入城。

秋七月，王午闻魏败，时邓恒已死，午自称安国王。八月戊辰，燕王隽遣慕容恪、封奕、阳骛攻之，午闭城自守，送冉操诣燕军，燕人掠其禾稼而还。

庚午，魏长水校尉马愿等开邺城纳燕兵，戴施、蒋干悬缒而下，奔于仓垣。慕容评送魏后董氏、太子智、太尉申锺、司空条攸等及乘舆、服御于蓟。尚书令王简、左仆射张干、右仆射郎肃皆自杀。燕王隽诈云董氏得传国玺献之，赐号奉玺君，赐冉智爵海宾侯，以申锺为大将军右长史，命慕容评镇邺。

谢尚自枋头迎传国玺至建康，百僚毕贺。

冬十月，故赵将拥兵据州郡者各遣使降燕，燕王隽以王擢为益州刺史，夔逸为秦州刺史，张平为并州刺史，李历为兖州刺史，高昌为安西将军，刘宁为车骑将军。

慕容恪屯安平，积粮治攻具，将讨王午。丙戌，中山苏林起兵于无极，自称天子。恪自鲁口还讨林。闰月戊子，燕王隽遣广威将军慕舆根助恪攻林，斩之。王午为其将秦兴所杀。吕护杀兴，复自称安国王。

燕群僚共上尊号于燕王隽，隽许之。十一月丁卯，始置百官，以国相封奕为太尉，左长史阳骛为尚书令，右司皇甫真为尚书左仆射，尚书令张悕为右仆射，其馀文武拜授有差。戊辰隽，即皇帝位，大赦。自谓获传国玺，改元元玺。追尊武宣王为高祖武皇帝，文明王为太祖文明皇帝。时晋使适至燕，隽谓曰：“汝还白汝天子，我承人之，为中国所推，己为帝矣。”改司州为中州，建留台于龙都。以玄菟太守乙逸为尚书，专委留务。