唐懿宗咸通三年秋七月，徐州军乱，逐节度使温璋。初，王智兴既得徐州，募勇悍之士二千人，号银刀、雕旗、门枪、挟马等七军，常以三百馀人自卫，露刃坐于两庑夹幕之下，每月一更。其后节度使多儒臣，其兵浸骄，小不如意，一夫大呼，其众和之，节度使辄自后门逃去。前节度使田牟至，与之杂坐饮酒，把臂拊背，或为之执板唱歌。犒赐之费，日以万计，风雨寒暑，复加劳来，犹时喧哗，邀求不已。牟薨，璋代之。骄兵素闻璋性严，惮之。璋开帐慰抚，而骄兵时怀猜忌，赐酒食皆不历口，一旦竟聚噪而逐之。朝廷知璋无辜，乙亥，以璋为邠宁节度使，以浙东观察使王式为武宁节度使。

忠武、义成两军从王式讨裘甫者犹在浙东，诏式帅以赴徐州，骄兵闻之，甚惧。八月，式至大彭馆，始出迎谒。式视事三日，飨两镇将士，遣还既，擐甲执兵，命围骄兵，尽杀之，银刀都将邵泽等数千人皆死。甲子，敕以徐州先隶淄青道，李洧自归，始置徐海使额。及张建封以威名宠任，特帖濠、泗二州，当时本以控扼淄青、光蔡。自寇孽消弭，而武宁一道职为乱阶。今改为徐州团练使，隶兖海节度。复以濠州归淮南道，更于宿州置宿泗都团练观察使。留将士二千人守徐州，馀皆分隶兖、宿。且以王式为武宁节度使，兼徐泗濠宿制置使。委式与监军杨玄质分配将士赴诸道讫，然后将忠武、义成两道兵至汴滑，各遣归本道，身诣京师。其银刀等军逃匿将士，听一月内自首，一切勿问。

四年冬十一月辛巳，废宿泗观察使，复以徐州为观察府，以濠、泗隶焉。

五年夏五月，敕“徐州土风雄劲，甲士精强，比因罢节，颇多逃匿。宜令徐泗团练使选募军士三千人赴邕州防戍，待岭外事宁，即与代归。”

九年。初，南诏陷安南，敕徐泗募兵二千赴援，分八百人别戍桂州，初约三年一代。徐泗观察使崔彦曾，慎由之从子也，性严刻。朝廷以徐兵骄，命镇之。都押牙尹戡、教练使杜璋、兵马使徐行俭用事，军中怨之。戍桂州者已六年，屡求代还，戡言于彦曾，以军帑空虚，发兵所费颇多，请更留旧戍卒一年。彦曾从之。戍卒闻之，怒。都虞候许佶、军校赵可立、姚周、张行实皆故徐州群盗，州县不能讨，招出之，补牙职。会桂管观察使李丛移湖南，新使未至，秋七月，佶等作乱，杀都将王仲甫，推粮科判官庞勋为主，劫库兵北还，所过剽掠，州县莫能御。朝廷闻之，八月，遣高品张敬思赦其罪，部送归徐州，戍卒乃止剽掠。


九月，庞勋等至湖南，监军以计诱之，使悉输其甲兵。山南东道节度使崔铉严兵守要害，徐卒不敢入境，泛舟沿江东下。许佶等相与谋曰：“吾辈罪大于银刀，朝廷所以赦之者，虑缘道攻劫，或溃散为患耳。若至徐州，必菹醢矣。”乃各以私财造甲兵、旗帜。过浙西，入淮南。淮南节度使令狐绹遣使慰劳，给刍米。都押牙李湘言于绹曰：“徐卒擅归，势必为乱，虽无敕令诛讨，藩镇大臣当临事制宜。高邮岸峻而水深狭，请将奇兵伏于其侧，焚荻舟以塞其前，以劲兵蹙其后，可尽擒也。不然，纵之使得渡淮，至徐州，与怨愤之众合，为患必大。”绹素懦怯，且以无敕书，乃曰：“彼在淮南不为暴，听其自过，馀非吾事也。”


勋招集银刀等都窜匿者及诸亡命匿于舟中，众至千人。丁巳，至泗州。刺史杜慆飨之于球场，优人致辞。徐卒以为玩已，擒优人，欲斩之，坐者惊散。慆素为之备，徐卒不敢为乱而止。慆，悰之弟也。


先是，朝廷屡敕崔彦曾慰抚戍卒擅归者，勿使忧疑。彦曾遣使以敕意谕之，道路相望，勋亦申状相继，辞礼甚恭。戊午，行及徐城，勋与许佶等乃言于众曰：“吾辈擅归，思见妻子耳。今闻已有密敕下本军，至则支分灭族矣。丈夫与其自投网罗，为天下笑，曷若相与戮力同心，赴蹈汤火，岂徒脱祸，兼富贵可求。况城中将士皆吾辈父兄子弟，吾辈一唱于外，彼必响应于内矣。然后遵王侍中故事，五十万赏钱翘足可待也。”众皆呼跃称善。将士赵武等十二人独忧惧，欲逃去，勋悉斩之，遣使致其首于彦曾，且为申状，称“勋等远戍六年，实怀乡里。而武等因众心不安，辄萌奸计。将士诚知诖误，敢避诛夷。今既蒙恩全宥，辄共诛首恶，以补愆尤。”冬十月甲子，使者至彭城，彦曾执而讯之，具得其情，乃囚之。丁卯，勋复于递中申状，称“将士自负罪戾，各怀忧疑，今已及符离，尚未释甲。盖以军将尹戡、杜璋、徐行俭等狡诈多疑，心生衅隙，乞且停此三人职任，以安众心。仍乞戍还将士别置二营，共为一将。”


时戍卒距彭城止四驿，阖城忷惧。彦曾召诸将谋之，皆泣曰：“比以银刀凶悍，使一军皆蒙恶名，歼夷流窜，不无枉滥。今冤痛之声未已，而桂州戍卒复尔猖狂，若纵使入城，必为逆乱，如此则阖境涂地矣。不若乘其远来疲弊，发兵击之，我逸彼劳，往无不捷。”彦曾犹豫未决。团练判官温庭皓复言于彦曾曰：“安危之兆，已在目前，得失之机，决于今日。今击之有三难，而舍之有五害。诏释其罪，而擅诛之，一难也。帅其父兄，讨其子弟，二难也。枝党钩连，刑戮必多，三难也。然当道戍卒若擅归不诛，则诸道戍边者皆效之，无以制御，一害也。将者一军之首，而辄敢害之，则凡为将者何以号令士卒，二害也。所过剽掠，自为甲兵，招纳亡命，此而不讨，何以惩恶，三害也。军中将士皆其亲属，银刀馀党潜匿山泽，一旦内外俱发，何以支吾，四害也。逼胁军府，诛所忌三将，又欲自为一营，从之则银刀之患复起，违之则托此为作乱之端，五害也。惟明公去其三难，绝其五害，早定大计，以副众望。”

时城中有兵四千三百，彦曾乃命都虞候元密等将兵三千人讨勋，数勋之罪以令士众，且曰：“非惟涂炭平人，实亦污染将士。傥国家发兵诛讨，则玉石俱焚矣。”又曰：“凡彼亲属，无用忧疑，罪止一身，必无连坐。”仍命宿州出兵符离，泗州出兵于虹以邀之，且奏其状。彦曾戒元密无伤敕使。戊辰，元密发彭城，军容甚盛。诸将至任山北数里，顿兵不进，共思所以夺敕使之计，欲俟贼入馆，乃纵兵击之，遣人变服负薪以诇贼。日暮，贼至任山，馆中空无人，又无供给，疑之，见负薪者执而榜之，果得其情。乃为偶人执旗帜，列于山下而潜遁。比夜，官军始觉之，恐贼潜伏山谷及间道来袭，复引兵退宿于城南，明旦乃进追之。

时贼已至符离，宿州戍卒五百人出战于濉水上，望风奔溃，贼遂抵宿州。时宿州阙刺史，观察副使焦璐摄州事，城中无复馀兵，庚午，贼攻陷之，璐走免。贼悉聚城中货财，令百姓来取之，一日之中，四远云集，然后选募为兵，有不愿者立斩之，自旦至暮，得数千人。于是勒兵乘城，庞勋自称兵马留后。再宿，官军始至，贼守备已严，不可复攻。先是，焦璐闻符离败，决汴水以断北路，贼至，水尚浅可涉，比官军至，已深矣。

壬申，元密引兵渡水。将围城，会大风，贼以火箭射城外茅舍，延及官军营，士卒进则冒矢石，退则限水火，贼急击之，死者近三百人。元密等以为贼必固守，但为攻取之计。贼夜使妇人持更，掠城中大船三百艘，备载资粮，顺流而下，欲入江湖为盗。以千缣赠张敬思，遣骑送至汴之东境，纵使西归。明旦，官军知贼已去，狼狈追之。士卒皆未食，比追及，已饥乏。贼舣舟堤下而陈于堤外，伏千人于舟中，官军将至，陈者皆走入陂中。密以为畏已，纵兵追之，贼自舟中出，夹攻之，自午及申，官军大败。密引兵走，陷于荷涫，贼追及之，密等诸将及监陈敕使皆死，士卒死者殆千人，其馀皆降于贼，无一人还徐者。

贼问降卒以彭城人情计谋，知其无备，始有攻彭城之志。乙亥，庞勋引兵北渡濉水，逾山趣彭城。其夕，崔彦曾始知元密败，移牒邻道求救。明日，塞门，选城中丁壮为守备。内外震恐，无复固志。或劝彦曾奔兖州，彦曾怒曰：“吾为元帅，城陷而死，职也。”立斩言者。丁丑，贼至城下，众六七千人，鼓噪动地，民居在城外者，贼皆慰抚，无所侵扰，由是人争归之，不移时，克罗城。彦曾退保子城，民助贼攻之，推草车塞门而焚之，城陷。贼囚彦曾于大彭馆，执尹戡、杜璋、徐行俭，刳而锉之，尽灭其族。勋坐听事，盛陈兵卫，文武将吏伏谒，莫敢仰视。即日，城中愿附从者万馀人。

戊寅，勋召温庭皓，使草表求节钺。庭皓曰：“此事甚大，非顷刻可成，请还家徐草之。”勋许之。明旦，勋使趣之，庭皓来见勋曰：“昨日所以不即拒者，欲一见妻子耳。今已与妻子别，谨来就死。”勋熟视，笑曰：“书生敢尔，不畏死邪。庞勋能取徐州，何患无人草表。”遂释之。有周重者，每以才略自负，勋迎为上客，重为勋草表，称“臣之一军乃汉室兴王之地。顷因节度刻削军府，刑赏失中，遂致迫逐。陛下夺其节制，翦灭一军，或死或流，冤横无数。今闻本道复欲诛夷，将士不胜痛愤，推臣权兵马留后，弹压十万之师，抚有四州之地。臣闻见利乘时，帝王之资也。臣见利不失，遇时不疑。伏乞圣慈，复赐旌节。不然挥戈曳戟，诣阙非迟。”庚辰，遣押牙张琯奉表诣京师。

勋以许佶为都虞候，赵可立为都游奕使，党与各补牙职，分将诸军。又遣旧将刘行及将千五百人屯濠州，李圆将二千人屯泗州，梁丕将千人屯宿州，自馀要害县镇悉缮完戍守。徐人谓旌节之至不过旬月，愿效力献策者远近辐凑，乃至光、蔡、淮、浙、兖、郓、沂、密、群盗皆倍道归之，阗溢郛郭，旬日间米斗直钱二百。勋诈为崔彦曾请翦灭徐州表，其略曰：“一军暴卒，尽可翦除，五县愚民，各宜配隶。”又作诏书，依其所请，传布境内。徐人信之，皆归怨朝廷，曰：“微桂州将士回戈，吾徒悉为鱼肉矣。”

刘行及引兵至涡口，道路附从者增倍，濠州兵才数百，刺史卢望回素不设备，不知所为，乃开门具牛酒迎之。行及入城，囚望回，自行刺史事。泗州刺史杜慆闻勋作乱，完守备以待之，且求救于江淮。李圆遣精卒百人先入泗州，封府库，慆遣人迎劳，诱之入城，悉诛之。明日，圆至，即引兵围城。城上矢石雨下，贼死者数百，乃敛兵屯城西。勋以泗州当江淮之冲，益发兵助圆攻之，众至万馀，终不能克。

初，朝廷闻庞勋自任山还趣宿州，遣高品康道伟赍敕书抚慰之。十一月，道伟至彭城。勋出郊迎，自任山至子城三十里，大陈甲兵，号令金鼓响震山谷，城中丁壮悉驱使乘城。宴道伟于球场，使人诈为群盗降者数千人，诸寨告捷者数十辈。复作求节钺表，附道伟以闻。

初，辛云京之孙谠，寓居广陵，喜任侠，年五十不仕，与杜慆有旧，闻庞勋作乱，诣泗州，劝慆挈家避之。慆曰：“安平享其禄位，危难弃其城池，吾不为也。且人各有家，谁不爱之。我独求生，何以安众，誓与将士共死此城耳。”谠曰：“公能如是，仆与公同死。”乃还广陵，与其家诀，壬辰，复如泗州。时民避乱，扶老携幼，塞涂而来，见谠，皆止之曰：“人皆南走，子独北行，取死何为。”谠不应。至泗州，贼已至城下，谠急棹小舟得入，慆即署团练判官。城中危惧，都押牙李雅有勇略，为慆设守备，帅众鼓噪，四出击贼，退屯徐城。众心稍安。

庞勋募人为兵，人利于剽掠，争赴之，至父遣其子，妻勉其夫，皆断锄首而锐之，执以应募。邻道闻勋据徐州，各遣兵戍守要害。而官军尚少，贼众日滋，官军数不利。贼遂破鱼台等近十县。宋州东有磨山，民逃匿其上，勋遣其将张玄玄稔围之。会旱，山泉竭，数万口皆渴死。或说勋曰：“留后止欲求节钺，当恭顺尽礼以事天子，外戢士卒，内抚百姓，庶几可得。”勋虽不能用，然国忌犹行香，飨士卒必先西向拜谢。癸卯，勋闻敕使入境，以为必赐旌节，众皆贺。明日，敕使至，但责崔彦曾及监军张道谨，贬其官。勋大失望，遂囚敕使，不听归。

诏以右金吾大将军康承训为义成节度使、徐州行营都招讨使，神武大将军王晏权为徐州北面行营招讨使，羽林将军戴可师为徐州南面行营招讨使，大发诸道兵以隶三帅。承训奏乞沙陀三部落，使朱邪赤心及吐谷浑、达靼、契苾酋长各帅其众以自随，诏许之。

庞勋以李圆攻泗州久不克，遣其将吴迥代之。丙午，复进攻泗州，昼夜不息。时敕使郭厚本将淮南兵千五百人救泗州，至洪泽，畏贼强，不敢进。辛谠请往求救，杜慆许之。丁未夜，乘小舟潜渡淮，至洪泽说厚本，厚本不听，比明覆还。己酉，贼攻城益急，欲焚水门，城中几不能御，谠请复往求救。慆曰：“前往徒还，今往何益。”谠曰：“此行得兵则生返，不得则死之。”慆与之泣别。谠复乘小舟负户突围出，见厚本，为陈利害。厚本将从之，淮南都将袁公弁曰：“贼势如此，自保恐不足，何暇救人。”谠拔剑瞋目谓公弁曰：“贼百道攻城，陷在朝夕。公受诏救援而逗留不进，岂惟上负国恩。若泗州不守，则淮南遂为寇场，公讵能独存邪。我当杀公而后死耳。”起，欲击之，厚本趋抱止之，公弁仅免。谠乃回望泗州，恸哭终日，士卒皆为之流涕。厚本乃许分五百人与之，仍问将士，将士皆愿行。谠举身自掷，叩头以谢将士，遂帅之抵淮南岸，望贼方攻城，有军吏言曰：“贼势似已入城，还去则便。”谠逐之，揽得其髻，举剑击之，士卒共救之曰：“千五百人判官，不可杀也。”谠曰：“临陈妄言惑众，必不可舍。”众请不能得，乃共夺之。谠素多力，众不能夺。谠曰：“将士但登舟，我则舍此人。”众竞登舟，乃舍之。士卒有回顾者，则斫之。驱至淮北，勒兵击贼。慆于城上布兵与之相应，贼遂败走，鼓噪逐之，至晡而还。

庞勋遣其将许佶将精兵数千助吴迥攻泗州，刘行及自濠州遣其将王弘立引兵会之。戊午，镇海节度使杜审权遣都头翟行约将四千人救泗州。己未，行约引兵至泗州，贼逆击于淮南，围之。城中兵少，不能救，行约及士卒尽死。先是，令狐绹遣李湘将兵数千救泗州，与郭厚本、袁公弁合兵屯都梁城，与泗州隔淮相望。贼既破翟行约，乘胜遂围之。十二月甲子，李湘等引兵出战，大败，贼遂陷都梁城，执湘及郭厚本送徐州，据淮口，漕驿路绝。

康承训军于新兴，贼将姚周屯柳子，出兵拒之。时诸道兵集者才万人，承训以众寡不敌，退屯宋州。庞勋以为官军不足畏，乃分遣其将丁从实等各将数千人，南寇舒、庐，北侵沂、海，破沭阳、下蔡、乌江、巢县，攻陷滁州，杀刺史高锡望。又寇和州，刺史崔雍遣人以牛酒犒之，引贼登楼共饮，命军士皆释甲，指所爱二人为子弟，乞全之，其馀惟贼所处。贼遂大掠城中，杀士卒八百馀人。

泗州援兵既绝，粮且尽，人食薄粥。闰月己亥，辛谠言于杜慆，请出求救于淮、浙，夜帅敢死士十人，执长柯斧，乘小舟，潜往斫贼水寨而出。明旦，贼乃觉之，以五舟遮其前，以五千人夹岸追之。贼舟重行迟，谠舟轻行疾，力斗三十馀里，乃得免。癸卯，至扬州，见令狐绹。甲辰，至润州，见杜审权。时泗州久无声问，或传已陷。谠既至，审权乃遣押牙赵翼将甲士二千人，与淮南共输米五千斛，盐五百斛以救泗州。

戴可师将兵三万渡淮，转战而前，贼尽弃淮南之守。可师欲先夺淮口，后救泗州，壬申，围都梁城。城中贼少，拜于城上曰：“方与都头议出降。”可师为之退五里。贼夜遁，明旦，惟空城。可师恃胜不设备，是日大雾，濠州贼将王弘立引兵数万疾径掩至，纵击官军，官军不及成列，遂大败，将士触兵及溺淮死，得免者才数百人，亡器械、资粮、车马以万计。贼传可师及监军、将校首于彭城。

庞勋自谓无敌于天下，作露布散示诸寨及乡村，于是淮南士民震恐，往往避地江左。令狐绹畏其侵轶，遣使诣勋说谕，许奏请节钺，勋乃息兵俟命。由是淮南稍得收散卒，修守备。

时汴路既绝，江、淮往来者皆出寿州。贼既破戴可师，乘胜围寿州，掠诸道贡献及商人货，其路复绝。

勋益自骄，日事游宴，周重谏曰：“自古骄满奢逸，得而复失，成而覆败，多矣，况未得未成而为之者乎。”诸道兵大集于宋州，徐州始惧，应募者益少，而诸寨求益兵者相继。勋乃使其党散入乡村，驱人为兵。又见兵已及数万人，资粮匮竭，乃敛富室及商旅财，什取其七八，坐匿财夷宗者数百家。又，与勋同举兵于桂州者，尤骄暴，夺人资财，掠人妇女，勋不能制。由是境内之民皆厌苦之，不聊生矣。

王晏权兵数退衄，朝廷命泰宁节度使曹翔代晏权为徐州北面招讨使。前天雄节度使何全皞遣其将薛尤将兵万三千人讨庞勋，翔军于滕、沛，尤军于丰、萧。

十年春正月，康承训将诸道军七万馀人屯柳子之西，自新兴至鹿塘三十里，壁垒相属。徐兵分戌四境，城中不及数千人，庞勋始惧。民多穴地匿其中，勋遣人搜掘为兵，日不过得三二十人。

勋将孟敬文守丰县，狡悍而兵多，谋贰于勋，自为符谶。勋闻之。会魏博攻丰，勋遣腹心将将三千助敬文守丰，敬文与之约共击魏博军，且誉其勇，使为前锋。新军既与魏博战，敬文引兵退走，新军尽没。勋乃遣使绐之曰：“王弘立已克淮南，留后欲自往镇之，悉召诸将，欲选一人可守徐州者。”敬文喜，即驰诣彭城，未至城数里，勋伏兵擒之，辛酉，杀之。

徐贼寇海州。时诸道兵戍海州者已数千人，断贼所过桥柱而弗殊，仍伏兵要害以待之。贼过，桥崩，苍黄散乱，伏兵发，尽殪之。其攻寿州者复为南道军所破，斩获数千人。

辛谠以浙西之军至楚州，敕使张存诚以舟助之。徐贼水陆布兵，锁断淮流，浙西军惮其强，不敢进。谠曰：“我请为前锋，胜则继之，败则汝走。”犹不可。谠乃募选军中敢死士数十人，牒补职名，先以米舟三艘，盐舟一艘，乘风逆流直进，贼夹攻之，矢着舟板如急雨。及锁，谠帅众死战，斧断其锁，乃得过。城上人喧呼动地，杜慆及将佐皆泣迎之。乙酉，城上望见舟师张帆自东来，识其旗，浙西军也。去城十馀里，贼列火船拒之，帆止不进。慆令谠帅死士出迎之，乘战舰冲贼陈而过，见张存诚帅米舟九艘，曰：“将士在道前却，存诚屡欲自杀，仅得至此，今又不进。”谠扬言：“贼不多，甚易与耳。”帅众扬旗鼓噪而前，贼见其势猛锐，避之，遂得入城。

二月，康承训使朱邪赤心将沙陀三千骑为前锋，陷陈却敌，十镇之兵伏其骁勇。承训尝引麾下千人济涣水，贼伏兵围之，赤心帅五百骑奋檛冲围，拔出承训，贼势披靡，因合击，败之。承训数与贼战，贼军屡败。

王弘立自务淮口之捷，请独将所部三万人破承训，庞勋许之。己亥，弘立引兵渡濉水，夜袭鹿唐寨，黎明围之。弘立与诸将临望，自谓功在漏刻。沙陀左右突围，出入如飞，贼纷扰移避，沙陀纵骑蹂之，寨中诸军争出奋击，贼大败。官军蹙之于濉水，溺死者不可胜纪，自鹿塘至襄城，伏尸五十里，斩首二万馀级。弘立单骑走免，所驱掠平民皆散走山谷，不复还营，委弃资粮、器械山积。时有敕，诸军破贼，得农民，皆释之，自是贼每与官军遇，其驱掠之民先自溃。庞勋、许佶以弘立骄惰致败，欲斩之，周重为之说勋曰：“弘立再胜未赏，一败而诛之，弃功录过，为敌报仇，诸将咸惧矣。不若赦之，责其后效。”勋乃释之。弘立收散卒，才得数百人，请取泗州以补过，勋益其兵而遣之。

三月，康承训既破王弘立，进逼柳子，与姚周一月之间数十战。丁亥，周引兵渡水，官军急击之，周退走，官军追之，遂围柳子。会大风，四面纵火，贼弃寨走，沙陀以精骑邀之，屠杀殆尽，自柳子至芳城，死者相枕，斩其将刘丰。周将麾下数十人奔宿州，宿州守将梁丕素与之有隙，开城听入，执而斩之。

庞勋闻之，大惧，与许佶议自将出战。周重泣言于勋曰：“柳子地要兵精，姚周勇敢有谋，今一旦覆没，危如累卵，不若遂建大号，悉兵四出，决死力战。”又劝杀崔彦曾，以绝人望。术士曹君长亦言：“徐州山川不容两帅，今观察使尚在，故留后未兴。”贼党皆以为然。夏四月壬辰，勋杀彦曾及监军张道谨、宣慰使仇大夫、僚佐焦璐、温庭皓等，并其亲属、宾客、仆妾皆死。断淮南监军郭厚本、都押衙李湘手足以示康承训军。勋乃集众扬言曰：“勋始望国恩，庶全臣节。今日之事，前志已乖。自此，勋与诸军真反者也，当扫境内之兵，戮力同心，转败为功耳。”众皆称善。于是命城中男子悉集球场，仍分遣诸将比屋大索，敢匿一男子者族其家。选丁壮，得三万人，更造旗帜，给以精兵。许佶等共推勋为天册将军、大会明王。勋辞王爵。

先是，辛谠复自泗州引骁勇四百人迎粮于扬、润，贼夹岸攻之，转战百里乃得出。至广陵，止于公馆，不敢归家，舟载盐米二万石，钱万三千缗，乙未，还至斗山。贼将王弘芝帅众万馀拒之于盱眙，密布战舰百五十艘以塞淮流，又纵火船逆之。谠命以长义托过，自卯战及未，众寡不敌，官军不利。贼缚木于战舰，旁出四五尺为战棚，谠命勇士乘小舟入其下，矢刃所不能及，以枪揭火牛焚之，战舰既然，贼皆溃走，官军乃得过入城。

庞勋以父举直为大司马，与许佶等留守徐州。或曰：“将军方耀兵威，不可以父子之亲，失上下之节。”乃令举直趋拜于庭，勋据案而受之。时魏博屡围丰县，庞勋欲先击之，丙申，引兵发徐州。

庞勋夜至丰县，潜入城，魏博军皆不之知。魏博分为五寨，其近城者屯数千人，勋纵兵围之，诸寨救之。勋伏兵要路，杀官军二千人，馀皆返走。贼攻寨不克，至夜，解围去。官军畏其众，且闻勋自来，诸寨皆宵溃。曹翔方围滕县，闻魏博败，引兵退保兖州。贼悉毁其城栅，运其资粮，传檄徐州，盛自夸大，谓官军为国贼云。

马举将精兵三万救泗州，乙巳，分军三道渡淮，至中流，大噪，声闻数里。贼大惊，不测众寡，敛兵屯城西寨。举就围之，纵火焚栅，贼众大败，斩首数千级。王弘立死，吴迥退保徐城，泗州之围始解。泗州被围凡七月，守城者不得寐，面目皆生疮。

庞勋留丰县数日，欲引兵西击康承训。或曰：“天时向暑，蚕麦方急，不若且休兵聚食，然后图之。”或曰：“将军出师数日，擢七万之众，西军震恐，乘此声势，彼破走必矣，时不可失。”庞举直以书劝勋乘胜进军，勋意遂决。丁未，发丰县，庚戌，至萧，约襄城、留武、小睢诸寨兵合五六万人，以二十九日迟明攻柳子。淮南败卒在贼中者逃诣康承训，告以其期，承训得先为之备，秣马整众，设伏以待之。丙辰，襄城等兵先至柳子，遇伏，败走。庞勋既自失期，遽引兵自三十里外赴之，比至，诸寨已败，勋所将皆市井白徒，睹官军势盛，皆不战而溃。承训命诸将急追之，以骑兵邀其前，步卒蹙其后，贼狼狈不知所之，自相蹈藉，僵尸数十里，死者数万人。勋解甲，服布襦而遁，收散卒，才及三千人，归彭城，使其将张实分诸寨兵屯第城驿。

勋初起下邳，土豪郑镒聚众三千，自备资粮、器械以应之，勋以为将，谓之义军。五月，沂州遣军围下邳，勋命镒救之，镒帅所部来降。

六月，马举自泗州引兵攻濠州，拔招义、锺离、定远。刘行及设寨于城外以拒守，举先遣轻骑挑战，贼见其众少，争出寨西击之，举引大军数万自他道击其东南，遂焚其寨。贼入固守，举堑其三面而围之。北面临淮，贼犹得与徐州通。庞勋遣吴迥助行及守濠州，屯兵北津以相应。举遣别将渡淮击之，斩获数千人，平其寨。

曹翔之退屯兖州也，留沧州卒四千人戍鲁桥。卒擅还，翔曰：“以庞勋作乱，故讨之。今沧卒不从约束，是自乱也。”勒兵迎之，围于兖州城外，择违命者二千人悉诛之。朝廷闻魏博军败，以将军宋威为徐州西北面招讨使，将兵三万屯于丰、萧之间，翔复引兵会之。

秋七月，康承训克临涣，杀获万人，遂拔襄城、留武、小雎等寨。曹翔拔滕县，进击丰、沛。贼诸寨戍兵多相帅逃匿，保据山林，贼抄掠者过之，辄为所杀，而五八村尤甚。有陈全裕者为之帅，凡叛勋者皆归之，众至数千人，战守之具皆备，环地数十里，贼莫敢近。康承训遣人招之，遂举众来降，贼党益离。蕲县土豪李衮，杀贼守将，举城降于承训。沛县守将李直诣彭城计事，裨将朱玫举城降于曹翔。直自彭城还，玫逆击，走之。翔发兵戍沛。攻，邠州人也。勋遣其将孙章、许佶各将数千人攻陈全裕、朱玫，皆不克而还。康承训乘胜长驱，拔第城，进抵宿州之西，筑城而守之。庞勋忧懑，不知所为，但祷神饭僧而已。

初，庞勋怒梁丕专杀姚周，黜之，使徐州旧将张玄稔代之治州事，以其党张儒、张实等将城中兵数万拒官军。儒等列寨数重于城外，环水自固。康承训围之，张实夜遣人潜出，以书白勋曰：“今国兵尽在城下，西方必虚，将军宜引兵出其不意，掠宋、亳之郊，彼必解围而西。将军设伏要害，迎击其前，实等出城中兵蹙其后，破之必矣。”时曹翔使朱玫击丰，破之，乘胜攻徐城、下邳，皆拔之，斩获万计。勋方忧惧，欲走，得实书，即从其策，使庞举直、许佶守徐州，引兵而西。

八月壬子，康承训焚外寨，张儒等入保罗城，官军攻之，死者数千人，不能克，承训患之，遣辩士于城下招谕之。张玄稔尝戍边有功，虽胁从于贼，心常忧愤。时将所部兵守子城，夜召所亲数十人谋归国，因稍令布谕，协同者众，乃遣腹心张皋夜出，以状白承训，约期杀贼将举城降。至日，请立青旌为应，使众心无疑。承训大喜，从之。九月丁巳，张儒等饮酒于柳溪亭，玄稔使部将董厚等勒兵于亭西，玄稔先跃马而前，大呼曰：“庞勋已枭首于仆射寨中，此辈何得尚存。”士卒竞进，遂斩张儒等数十人。城中大扰，玄稔谕以归国之计，及暮而定。戊午，开门出降。玄稔见承训，肉袒膝行，涕泣谢罪。承训慰劳，即宣敕，拜御史中丞，赐遗甚厚。

玄稔复进言：“今举城归国，四远未知，请诈为城陷，引众趋符离及徐州，贼党不疑，可尽擒也。”承训许之。宿州旧兵三万，承训益以数百骑，皆赏劳而遣之。玄稔复入城，暮发平安火如常日。己未向晨，玄稔积薪数千束，纵火焚之，如城陷军溃之状，直趋符离，符离纳之。既入，斩其守将，号令城中，皆听命，收其兵，复得万人，北趋徐州。庞举直、许佶闻之，婴城拒守。辛酉，玄稔至彭城，引兵围之，按兵未攻，先谕城上人曰：“朝廷惟诛逆党，不伤良人。汝曹奈何为贼城守。若尚狐疑，须臾之间同为鱼肉矣。”于是守城者稍稍弃甲投兵而下。崔彦曾故吏路审中开门纳官军，庞举直、许佶帅其党保子城。日昃，贼自北门出，玄稔遣兵追之，斩举直、佶首，馀党多赴水死，悉捕戍桂州者亲族斩之，死者数千人，徐州遂平。

庞勋将兵二万自石山西出，所过焚掠无遗。庚申，承训始知之，引步骑八万西击之，使朱邪赤心将数千骑为前锋。勋袭宋州，陷其南城，刺史郑处冲守其北城，贼知有备，舍去，渡汴，南掠亳州，沙陀追及之。勋引兵循涣水而东，将归彭城，为沙陀所逼，不暇饮食，至蕲，将济水，李衮发桥，勒兵拒之。贼惶惑，不知所之，至故县西，官军大集，纵击，杀贼近万人，馀皆溺死，降者才及千人。勋亦死，而人莫之识，数日乃获其尸。贼宿迁等诸寨皆杀其守将而降。宋威亦取萧县，吴迥独守濠州，不下。冬十月，以张玄稔为右骁卫大将军、御史大夫。

马举攻濠州，自夏及冬不克，城中粮尽，杀人而食之，守军深堑重围以守之。辛丑夜，吴迥突围走，举勒兵追之，杀获殆尽，迥死于招义。

以康承训为河东节度使、同平章事，以杜慆为义成节度使。上嘉朱邪赤心之功，置大同军于云州，以赤心为节度使，召见，留为左金吾上将军，赐姓名李国昌，赏赉甚厚。以辛谠为亳州刺史。谠在泗州，犯围出迎兵粮，往返凡十二。及除亳州，上表言：“臣之功，非杜慆不能成也。”赐和州刺史崔雍自尽，家属流康州，兄弟五人皆远贬。

十一年夏四月，徐贼馀党犹相聚闾里为群盗，散居兖、郓、青、齐之间，诏徐州观察使夏侯曈招谕之。

五月，上令百官议处置徐州之宜。六月丙午，太子少傅李胶等状，以为“徐州虽屡构祸乱，未必比屋顽凶，盖由统御失人，是致奸回乘衅。今使名虽降，兵额尚存，以为支郡则粮饷不给，分隶别藩则人心未服，或旧恶相济，更成披猖。惟泗州向因攻守，结衅已深，宜有更张，庶为两便。”诏从之。徐州依旧为观察使，统徐、濠、宿三州，泗州为团练使，割隶淮南。冬十一月丁卯，复以徐州为感化军节度。

唐玄宗开元四年。突厥默啜北击拔曳固，大破之于独乐水，默啜恃胜不设备，拔曳固迸卒颉质略斩之。默啜之子小可汗立，骨咄禄之子阙特勒击杀之，立其兄左贤王默棘连，是为毗伽可汗。

二十二年冬十二月，突厥毗伽可汗为其大臣梅录啜所毒而死，其弟登利可汗立。

二十九年秋七月，登利从叔判阙特勒攻杀登利，立毗伽可汗之子为可汗。俄为骨咄叶护所杀，骨咄叶护自立为可汗。上以突厥内乱，命左羽林将军孙老奴招谕回纥、葛逻禄、拔悉密等部落。

天宝元年。突厥拔悉密、回纥、葛逻禄三部共攻骨咄叶护，杀之，推拔悉密酋长为颉跌伊施可汗，回纥、葛逻禄自为左右叶护。突厥馀众共立判阙特勒之子为乌苏米施可汗。回纥叶护骨力裴罗遣使入贡，赐爵奉义王。

三载秋八月，拔悉密攻斩突厥乌苏可汗，传首京师。国人立其弟鹘陇匐白眉特勒，是为白眉可汗。于是突厥大乱，敕朔方节度使王忠嗣出兵乘之。会回纥、葛逻禄共攻拔悉密颉跌伊施可汗，杀之。回纥骨力裴罗自立为骨咄禄毗伽阙可汗，遣使言状，上册拜裴罗为怀仁可汗。于是怀仁南据突厥故地，立牙帐于乌德犍山，旧统药逻葛等九姓，其后又并拔悉蜜、葛逻禄凡十一部，各置都督，每战则以二客部为先。

四载。回纥怀仁可汗击突厥白眉可汗，杀之。回纥斥地愈广，东际室韦，西抵金山，南跨大漠，尽有突厥故地。怀仁卒，子磨延啜立，号葛勒可汗。

肃宗至德元载。安禄山之反也，回纥可汗遣使请助国讨贼，宴赐而遣之。

上欲借兵于外夷以张军势，以豳王守礼之子承采为敦煌王，与仆固怀恩使于回纥以请兵。敦煌王承采至回纥牙帐，回纥可汗以女妻之，遣其贵臣与承采及仆固怀恩偕来，见上于彭原。上厚礼其使者而归之，赐回纥女号毗伽公主。回纥可汗遣其臣葛逻支将兵入援，先以二千骑奄至范阳城下。十一月戊午，回纥至带汗谷，与郭子仪军合。辛酉，与同罗及叛胡战于榆林河北，大破之，斩首三万，捕虏一万，河曲皆平。

二载。怀仁可汗遣其子叶护将精兵四千馀人来至凤翔。上引见，宴赐劳予，惟其所欲。初，上欲速得京师，与回纥约曰：“克城之日，土地士庶归唐，金帛子女皆归回纥。”大军入西京叶，护欲如约，广平王俶拜于叶护马前曰：“今始得西京，若遽俘掠，则东京之人皆为贼固守。愿至东京如约。”叶护下马答拜，跪捧王足，曰：“当为殿下径往东京。”胡虏见俶拜者皆泣曰：“广平王真华夷主。”二事详见《安史之乱》。

冬十月壬戌，广平王俶入东京，回纥意犹未厌，俶患之。父老请率罗锦万匹以赂回纥，回纥乃止。十一月己丑，以回纥叶护为司空、忠义王，岁遗回纥绢二万匹，使就朔方军受之。

乾元元年秋七月丁亥，册命回纥可汗曰英武威远毗伽阙可汗，以上幼女宁国公主妻之。以殿中监汉中王瑀为册礼使，右司郎中李巽副之，命左仆射裴冕送公主至境上。戊子，又以司勋员外郎鲜于叔明为瑀副。叔明，仲通之弟也。甲子，上送宁国公主至咸阳，公主辞诀曰：“国家事重，死且无恨。”上流涕而还。瑀等至回纥牙帐，可汗衣赭袍、胡帽坐帐中榻上，仪卫甚盛，引瑀等立于帐外。瑀不拜而立，可汗曰：“我与天可汗两国之君，君臣有礼，何得不拜。”瑀与叔明对曰：“曏者唐与国为婚，皆以宗室女为公主。今天子以可汗有功，自以所生女妻可汗，恩礼至重，可汗奈何以子婿傲妇翁，坐榻上受册命邪。”可汗改容，起受册命。明日，立公主为可敦，举国皆喜。

八月，回纥遣其臣骨啜特勒及帝德将骁骑三千助讨安庆绪，上命朔方左武锋使仆固怀恩领之。

二年春三月甲申，回纥骨啜特勒、帝德等十五人自相州奔还西京，上宴之于紫宸殿，赏赐有差。庚寅，骨啜特勒等辞还行营。

夏四月，回纥毗伽阙可汗卒，长子叶护先遇杀，国人立其少子，是为登里可汗。回纥欲以宁国公主为殉。公主曰：“回纥慕中国之俗，故娶中国女为妇。若欲从其本俗，何必结婚万里之外邪。”然亦为之剺面而哭。秋八月，回纥以宁国公主无子，听归，丙辰，至京师。

宝应元年秋九月，上遣中使刘清潭使于回纥，且征兵讨史朝义。回纥已为朝义所诱，有轻唐之志。上遣仆固怀恩往见之，可汗悦，遣使上表，请助国讨贼。详见《安史之乱》。

冬十月，以雍王适为天下兵马元帅。丙寅，上命仆固怀恩与母、妻俱诣行营。雍王适至陕州，回纥可汗屯于河北，适与僚属从数十骑往见之。可汗责适不拜舞，药子昂对以礼不当然。回纥将车鼻曰：“唐天子与可汗约为兄弟，可汗于雍王，叔父也，何得不拜舞。”子昂曰：“雍王，天子长子，今为元帅。安有中国储君向外国可汗拜舞乎？且两宫在殡，不应舞蹈。”力争久之，车鼻遂引子昂、魏琚、韦少华、李进各鞭一百。以适年少未谙事，遣归营。琚、少华一夕而死。

戊辰，诸军发陕州，仆固怀恩与回纥左杀为前锋。回纥入东京，肆行杀掠。详见《安史之乱》。

代宗广德元年春闰正月己酉夜，有回纥十五人犯含光门，突入鸿胪寺，门司不敢遏。

回纥登里可汗归国，其部众所过抄掠，廪给小不如意，辄杀人，无所忌惮。陈郑、泽潞节度使李抱玉欲遣官属置顿，人人辞惮，赵城尉马燧独请行。比回纥将至，燧先遣人赂其渠帅，约毋暴掠，帅遗之旗曰：“有犯令者，君自戮之。”燧取死囚为左右，小有违令，立斩之。回纥相顾失色，涉其境者，皆拱手遵约束。抱玉奇之。

七月，册回纥可汗为颉咄登密施合俱录英义建功毗伽可汗，可敦为娑墨光亲丽华毗伽可敦，左右杀以下，皆加封赏。仆固怀恩诱回纥、吐蕃俱入寇。事见《仆固怀恩之叛》。

大历三年。回纥可敦卒，秋七月庚辰，以右散骑常侍萧昕为吊祭使。回纥庭诘昕曰：“我于唐有大功，唐奈何失信，市我马，不时归其直。”昕曰：“回纥之功、唐已报久矣。仆固怀恩之叛，回纥助之，与吐蕃入寇，逼我郊畿。及怀恩死，吐蕃走，然后回纥惧而请和，我唐不忘前功，加惠而纵之。不然，匹马不归矣。乃回纥负约，岂唐失信邪。”回纥惭，厚礼而归之。

四年。初，仆固怀恩死，上怜其有功，置其女宫中，养以为女。回纥请以为可敦，夏五月辛卯，册为崇徽公主，嫁回纥可汗。壬辰，遣兵部侍郎李涵送之，涵奏祠部郎中虞乡董晋为判官。六月丁酉，公主辞行，至回纥牙帐。回纥来言曰：“唐约我为市马，既入，而归我贿不足，我于使人乎取之。”涵惧，不敢对，视晋。晋曰：“吾非无马而与尔为市，为尔赐不既多乎？尔之马岁至，吾数皮而归资，边吏请致诘也。天子念尔有劳，故下诏禁侵犯。诸戎畏我大国之尔与也，莫敢校焉。尔之父子宁而畜马蕃者，非我谁及之。”于是其众皆环晋拜。既又相帅南面序拜，皆举两手曰：“不敢有意大国。”

七年春正月甲辰，回纥使者擅出鸿胪寺，掠人子女，所司禁之，殴击所司，以三百骑犯金光、朱雀门。是日，宫门皆闭，上遣中使刘清潭谕之，乃止。秋七月癸巳，回纥使擅出鸿胪寺，逐长安令邵说至含光门街，夺其马。说乘他马而去，弗敢争。

八年。回纥自乾元以来岁求和市，每一马易四十缣，动至数万匹，马皆驽瘠无用，朝廷苦之，所市多不能尽其数，回纥待遣继至者常不绝于鸿胪。至是，上欲悦其意，命尽市之。秋七月辛丑，回纥辞归，载赐遗及马价，共享车千馀乘。八月壬申，回纥复遣使者赤心以马万匹来求互市。

有司以回纥赤心马多，请市千匹。郭子仪以为如此逆其意太甚，自请输一岁俸为国市之，上不许。十一月戊子，命市六千匹。

十年冬十二月，回纥千骑寇夏州，州将梁荣宗破之于乌水。郭子仪遣兵三千救夏州，回纥遁去。十一年春二月辛巳，增朔方五城戍兵，以备回纥。

十三年春三月甲戌，回纥使还，过河中，朔方军士掠其辎重，因大掠坊市。秋七月戊午，郭子仪奏以回纥犹在塞上，边人恐惧，请遣邠州刺史浑瑊将兵镇振武军，从之。回纥始去。

十四年秋七月庚辰，诏回纥诸胡在京师者，各服其服，无得效华人。先是，回纥留京帅者常千人，商胡伪服而杂居者又倍之，县官日给饔饩，殖赀产，开第舍、市肆，美利皆归之，日纵暴横，吏不敢问。或衣华服，诱取妻妾，故禁之。

德宗建中元年。初，回纥风俗朴厚，君臣之等不甚异，故众志专一，劲健无敌。及有功于唐，唐赐遗甚厚，登里可汗始自尊大，筑宫殿以居，妇人有粉黛文绣之饰。中国为之虚耗，而虏俗亦坏。及代宗崩，上遣中使梁文秀往告哀，登里骄不为礼。九姓胡附回纥者说登里，以中国富饶，今乘丧伐之，可有大利。登里从之，欲举国入寇。其相顿莫贺达干，登里之从父兄也，谏曰：“唐，大国也，无负于我。吾前年侵太原，获牛马数万，可谓大捷，而道远粮乏，比归，士卒多徒行者。今举国深入，万一不捷，将安归乎？”登里不听。顿莫贺乘人心之不欲南寇也，举兵击杀之，并九姓胡二千人，自立为合骨咄禄毗伽可汗，遣其臣聿达干与梁文秀俱入见，愿为藩臣，垂发不剪，以待册命。乙卯，命京兆少尹临漳源休册顿莫贺为武义成功可汗。

秋八月甲午，振武留后张光晟杀回纥使者突董等九百馀人。突董者，武义可汗之叔父也。代宗之世，九姓胡常冒回纥之名，杂居京师，殖货纵暴，与回纥共为公私之患。上即位，命突董尽帅其徒归国，辎重甚盛。至振武，留数月，厚求资给，日食肉千斤，他物称是，纵樵牧者暴践禾稼，振武人苦之。光晟欲杀回纥，取其辎重，而畏其众强，未敢发。九姓胡闻其种族为新可汗所诛，多道亡，突董防之甚急。九姓胡不得亡，又不得归，乃密献策于光晟，请杀回纥。光晟喜其党类自离，许之。上以陕州之辱，宝应元年，德宗为元帅时，见回纥于陕州。心恨回纥。光晟知上旨，乃奏称“回纥本种非多，所辅以强者，群胡耳。今闻其自相鱼肉，顿莫贺新立，移地健有孽子，及国相、梅录各拥兵数千人相攻，国未定。彼无财则不能使其众，陛下不乘此际除之，乃归其人与之财，正所谓藉寇兵资盗粮者也，请杀之。”三奏，上不许。光晟乃使副将过其馆门，故不为礼。突董怒，执而鞭之数十。光晟勒兵掩击，并群胡尽杀之，聚为京观。独留二胡使归国为证，曰：“回纥鞭辱大将，且谋袭据振武，故先事诛之。”上征光晟为右金吾将军，遣中使王嘉祥往致信币。回纥请得专杀者以复仇，上为之贬光晟为睦王傅，以慰其意。

三年。张光晟之杀突董也，上欲遂绝回纥，召册可汗使源休还太原。久之，乃复遣休送突董及翳密施、大小梅录等四丧还其国，可汗遣其宰相颉子思伽等迎之。颉子思伽坐大帐，立休等于帐前雪中，诘以杀突董之状，欲杀者数四，供待甚薄，留五十馀日乃得归。可汗使人谓之曰：“国人皆欲杀汝以偿怨，我意则不然。汝国已杀突董等，我又杀汝，如以血洗血，污益甚耳。今吾以水洗血，不亦善乎？唐负我马直绢百八十万匹，当速归之。”遣其散支将军康赤心随休入见，休竟不得见可汗而还。夏六月己卯，至长安，诏以帛十万匹，金银十万两偿其马直。休有口辩，卢杞恐其见上得幸，乘其未至，先除光禄卿。

四年。两河之用兵也，王武俊召回纥兵，使绝李怀光等粮道。怀光等已西去，而回纥达干将回纥千人，杂虏二千人适至幽州北境。朱滔因说之，欲与俱诣河南取东都，应接朱泚，许以河南子女、金帛赂之。滔娶回纥女为侧室，回纥谓之朱郎，且利其俘掠，许之。

兴元元年夏五月乙亥，李抱真、王武俊距贝州三十里而军。回纥达干见朱滔请战，回纥败走。事见《藩镇连兵》。

贞元三年。回纥合骨咄禄可汗屡求和亲，且请昏，上未之许。会边将告乏马，无以给之，李泌言于上曰：“陛下诚用臣策，数年之后，马贱于今十倍矣。”上曰：“何故。”对曰：“愿陛下推至公之心，屈已徇人，为社稷大计，臣乃敢言。”上曰：“卿何自疑若是。”对曰：“臣愿陛下北和回纥，南通云南，西结大食、天竺，如此，则吐蕃自困，马亦易致矣。”上曰：“三国当如卿言，至于回纥，则不可。”泌曰：“臣固知陛下如此，所以不敢早言。为今之计，当以回纥为先，三国差缓耳。”上曰：“唯回纥卿勿言。”泌曰：“臣备位宰相，事有可否在陛下，何至不许臣言。”上曰：“朕于卿言皆听之矣，至于和回纥，宜待子孙。于朕之时，则固不可。”泌曰：“岂非以陕州之耻邪。”上曰：“然。韦少华等以朕之故受辱而死，朕岂能忘之。属国家多难，未暇报之，和则决不可，卿勿更言。”泌曰：“害少华等乃牟羽可汗，陛下即位，举兵入寇，未出其境，今合骨咄禄可汗杀之。然则今可汗乃有功于陛下，宜受封赏，又何怨邪。其后张光晟杀突董等九百馀人，合骨咄禄竟不敢杀朝廷使者，然则合骨咄禄固无罪矣。”上曰：“卿以和回纥为是，则朕固非邪。”对曰：“臣为社稷计而言，若苟合取容，何以见肃宗、代宗于天上。”上曰：“容朕徐思之。”自是泌凡十五馀对，未尝不论回纥事，上终不许。泌曰：“陛下既不许回纥和亲，愿赐臣骸骨。”上曰：“朕非拒谏，但欲与卿较理耳，何至遽欲去朕邪。”对曰：“陛下许臣言理，此固天下之福也。”上曰：“朕不惜屈己与之和，但不能负少华辈。”对曰：“以臣观之，少华辈负陛下，非陛下负之也。”上曰：“何故。”对曰：“昔回纥叶护将兵助讨安庆绪，肃宗但令臣宴劳之于元帅府，先帝未尝见也。叶护固邀臣至其营，肃宗犹不许。及大军将发，先帝始与相见。所以然者，彼戎狄豺狼也，举兵入中国之腹，不得不过为之防也。陛下在陕，富于春秋，少华辈不能深虑，以万乘元子径造其营，又不先与之议相见之仪，使彼得肆其桀骜，岂非少华辈负陛下邪。死不足偿责矣。且香积之捷，叶护欲引兵掠长安，先帝亲拜之于马前以止之，叶护遂不敢入城。当时观者十万馀人，皆叹息曰：广平王真华夷主也。然则先帝所屈者少，所伸者多矣。叶护乃牟羽之叔父也。牟羽身为可汗，举全国之兵赴中原之难，故其志意骄矜，敢责礼于陛下。天资神武，不为之屈。当是之时，臣不敢言其他，若可汗留陛下于营中，欢饮十日，天下岂得不寒心哉。而天威所临，豺狼驯扰，可汗母捧陛下于貂裘，叱退左右，亲送陛下乘马而归。陛下以香积之事观之，则屈己为是乎？不屈为是乎？陛下屈于牟羽乎？牟羽屈于陛下乎？”上谓李晟、马燧曰：“故旧不宜相逢。朕素怨回纥，今闻泌言香积之事，朕自觉少理。卿二人以为何如？”对曰：“果如泌所言，则回纥似可恕。”上曰：“卿二人复不与朕，朕当奈何。”泌曰：“臣以为回纥不足怨，向来宰相乃可怨耳。今回纥可汗杀牟羽，其国人有再复京城之勋，夫何罪乎？吐蕃幸国之灾，陷河、陇数千里之地，又引兵入京城，使先帝蒙尘于陕，此乃百代必报之仇，况其赞普至今尚存，宰相不为陛下别白言此，乃欲和吐蕃以攻回，纥此为可怨耳。”上曰：“朕与之为怨已久，又闻吐蕃劫盟，今往与之和，得无复拒我，为夷狄之笑乎？”对曰：“不然。臣曩在彭原，今可汗为胡禄都督，与今国相白婆帝皆从叶护而来，臣待之颇亲厚，故闻臣为相而求和，安有复相拒乎？臣今请以书与之约，称臣，为陛下子，每使来不过二百人，印马不过千匹，无得携中国人及商胡出塞。五者皆能如约，则主上必许和亲。如此，威加北荒，旁詟吐蕃，足以快陛下平昔之心矣。”上曰：“自至德以来，与为兄弟之国，今一旦欲臣之，彼安肯和乎？”对曰：“彼思与中国和亲久矣，其可汗、国相素信臣言，若其未谐，但应再发一书耳。”上从之。

既而回纥可汗遣使上表称儿及臣，凡泌所与约五事，一皆听命。上大喜，谓泌曰：“回纥何畏服卿如此。”对曰：“此乃陛下威灵，臣何力焉。”上曰：“回纥则既和矣，所以招云南、大食、天竺奈何。”对曰：“回纥和，则吐蕃已不敢轻犯塞矣。次招云南，则是断吐蕃之右臂也。云南自汉以来臣属中国，杨国忠无故扰之使叛，臣于吐蕃，苦于吐蕃赋役重，未尝一日不思复为唐臣也。大食在西域为最强，自葱岭尽西海，地几半天下，与天竺皆慕中国，代与吐蕃为仇，臣故知其可招也。”癸亥，遣回纥使者合阙将军归，许以咸安公主妻可汗，归其马价绢五万疋。

四年。回纥合骨咄禄可汗得唐许婚，甚喜，遣其妹骨咄禄毗伽公主及大臣妻并国相趶跌都督以下千馀人来迎可敦，辞礼甚恭，曰：“昔为兄弟，今为子婿，半子也。若吐蕃为患，子当为父除之。”因詈辱吐蕃使者以绝之。冬十月戊子，回纥至长安，可汗仍表请改回纥为回鹘，许之。

庚子，册命咸安公主，加回鹘可汗号长寿天亲可汗。十一月，以刑部尚书关播为送咸安公主兼册回鹘可汗使。

五年冬十二月庚午，闻回鹘天亲可汗薨，戊寅，遣鸿胪卿郭锋册命其子为登里罗没密施俱禄忠贞毗伽可汗。先是，安西、北庭皆假道于回鹘以奏事，故与之连和。北庭去回鹘尤近，回鹘诛求无厌，又有沙陀六千馀帐与北庭相依。及三葛禄、白服突厥皆附于回鹘，回鹘数侵掠之。吐蕃因葛禄、白服之众以攻北庭，回鹘大相颉干迦斯将兵救之。

六年。回鹘忠贞可汗之弟弑忠贞而自立，其大相颉干迦斯西击吐蕃未还。夏四月，次相率国人杀篡者，而立忠贞之子阿啜为可汗，年十五。

回鹘颉干迦斯与吐蕃战不利，吐蕃急攻北庭。北庭人苦于回鹘诛求，与沙陀酋长朱邪尽忠皆降于吐蕃，节度使杨袭古帅麾下二千人奔西州。六月，颉干迦斯引兵还国，次相恐其有废立，与可汗皆出郊迎，俯伏自陈擅立之状，曰：“今日惟大相死生之。”盛陈郭锋所赍国信，悉以遗之。可汗拜且泣曰：“儿愚幼，若幸而得立，惟仰食于阿多，国政不敢豫也。”虏谓父为阿多。颉干迦斯感其卑屈，持之而哭，遂执臣礼，悉以所遗颁从行者，己无所受。国中由是稍安。

秋，颉干迦斯悉举国兵数万召杨袭古将复北庭，又为吐蕃所败，死者太半。袭古收馀众数百将还西州，颉干迦斯绐之曰：“且与我同至牙帐，当送君还朝。”既而留不遣，竟杀之。安西由是遂绝，莫知存亡，而西州犹为唐固守。

葛禄乘胜取回鹘之浮图川，回鹘震恐，悉迁西北部落于牙帐之南以避之。遣达北特勒梅录随郭锋偕来，告忠贞可汗之丧，且求册命。先是，回鹘使者入中国，礼容骄慢，刺史皆与之钧礼。梅录至丰州，刺史李景略欲以气加之，谓梅录曰：“闻可汗新没，欲申吊礼。”景略先据高垄而坐，梅录俯偻前哭。景略抚之曰：“可汗弃代，助尔哀慕。”梅录骄容猛气，索然俱尽。自是，回鹘使至，皆拜景略于庭，威名闻塞外。冬十月辛亥，郭锋始自回鹘还。

七年春二月癸卯，遣鸿胪少卿庾铤册回鹘奉诚可汗。

十一年夏四月，回鹘奉诚可汗卒，无子，国人立其相骨咄禄为可汗。骨咄禄本姓趶跌氏，辩慧有勇略，自天亲时典兵马用事，大臣、诸酋长皆畏服之。既为可汗，冒姓药罗葛氏，遣使来告丧。自天亲可汗以上子孙幼稚者，皆内之阙庭。

五月庚寅，遣秘书监张荐册拜回鹘可汗骨咄禄为腾里逻羽录没密施合胡禄毗伽怀信可汗。

顺宗永贞元年。回鹘怀信可汗卒，遣鸿胪少卿孙杲临吊，册其嗣为腾里野合俱录毗伽可汗。

宪宗元和元年。回鹘入贡，始以摩尼皆来，于中国置寺处之。其法日晏乃食，食荤而不食湩酪。回鹘信奉之，可汗或与议国事。

三年春二月戊寅，咸安大长公主薨于回鹘。三月，回鹘腾里可汗卒。夏五月丙午，册回鹘新可汗为爱登里啰汨密施合毗伽保义可汗。

八年冬十月，回鹘发兵度碛南，自柳谷西击吐蕃。壬寅，振武、天德军奏回鹘数千骑至鹈泉，边军戒严。

九年春二月，李吉甫奏请复置宥州，以备回鹘，上从之。先是，回鹘屡请婚，朝廷以公主出降，其费甚广，故未之许。礼部尚书李绛上言，以为“回鹘凶强，不可无备，淮西穷蹙，事要经营。今江、淮大县，岁所入赋有二十万缗者，足以备降主之费，陛下何爱一县之赋，不以羁縻劲虏。回鹘若得许婚，必喜而无猜，然后可以修城堑，蓄甲兵，边备既完，得专意淮西，功必万全。今既未降公主而虚弱西城，碛路无备，更修天德以疑虏心。万一北边有警，则淮西遗丑复延岁月之命矣。傥虏骑南牧，国家非步兵二万，骑五千，则不足以抗御。借使一岁而胜之，其费岂特降主之比哉。”上不听。

十二年。回鹘屡请尚公主，有司计其费近五百万缗，时中原方用兵，故上未之许。二月辛卯朔，遣回鹘麾尼僧等归国，命宗正少卿李诚使回鹘谕意，以缓其期。

十五年。宪宗之末，回鹘遣合达干来求婚尤切，宪宗许之。二月癸卯朔，遣合达干归国。

穆宗长庆元年夏四月丙戌，册回鹘嗣君为登啰羽录没密施句主毗伽崇德可汗。五月丙申朔，回鹘遣都督、宰相等五百馀人来迎公主。癸亥，以太和长公主嫁回鹘。公主，上之妹也。吐蕃闻唐与回鹘婚，六月辛未，寇青塞堡，盐州刺史李文悦击却之。戊寅，回鹘奏以万骑出北庭，万骑出安西，拒吐蕃，以迎公主。

二年。裴度之讨幽、镇也，回鹘以兵从。朝议以为不可，遣中使止之。回鹘遣其臣李义节将三千人已至丰州北，却之，不从。诏发缯帛七万匹以赐之，春三月甲寅，始还。

四年。回鹘崇德可汗卒，弟曷萨特勒立。

敬宗宝历元年春三月辛酉，遣司门郎中于人文册回鹘曷萨特勒为爱登里啰汨没密施合毗伽昭礼可汗。

文宗大和六年春三月，回鹘昭礼可汗为其下所杀，从子胡特勒立。

七年夏四月丙戌，册回鹘新可汗为爱登里啰汨没密施合句禄毗伽彰信可汗。

开成四年。回鹘相安允合、特勒柴革谋作乱，彰信可汗杀之。相掘罗勿将兵在外，以马三百赂沙陀朱邪赤心，借其兵共攻可汗。可汗兵败，自杀，国人立廅馺特勒为可汗。会岁疫，大雪，羊马多死，回鹘遂衰。赤心，执宜之子也。

五年。初，伊吾之西，焉耆之北，有黠戛斯部落，即古之坚昆，唐初结骨也，后更号黠戛斯。乾元中为回鹘所破，自是隔阂，不通中国。其君长曰阿热，建牙青山，去回鹘牙橐驼行四十日。其人悍勇，吐蕃、回鹘常赂遗之，假以官号。回鹘既衰，阿热始自称可汗。回鹘遣相国将兵击之，连兵二十馀年，数为黠戛斯所败，詈回鹘曰：“汝运尽矣，我必取汝金帐。”金帐者，回鹘可汗所居帐也。及掘罗勿杀彰信可汗，立廅馺，回鹘别将句录莫贺引黠戛斯十万骑攻回鹘，大破之，杀廅馺及掘罗勿，焚其牙帐荡尽。回鹘诸部逃散。其相馺职、特勒厖等十五部西奔葛逻禄，一支奔吐蕃，一支奔安西。可汗兄弟嗢没斯等及其相赤心、仆固、特勒那颉啜各帅其众抵天德塞下，就杂虏贸易谷食，且求内附。冬十月丙辰，天德军使温德彝奏：“回鹘溃兵侵逼西城，亘六十里，不见其后。边人以回鹘猥至，恐惧不安。”诏振武军节度使刘沔屯云迦关以备之。

武宗会昌元年春二月，回鹘十三部近牙帐者立乌希特勒为乌介可汗，南保错子山。秋八月，天德军使田牟、监军韦仲平欲击回鹘以求功，奏称“回鹘叛将嗢没斯等侵逼塞下，吐谷浑、沙陀、党项皆世与为仇，请自出兵驱逐。”上命朝臣议之，议者皆以为嗢没斯等叛可汗而来，不可受，宜如牟等所请，击之便。上以问宰相，李德裕以为“穷鸟入怀，犹当活之。况回鹘屡建大功，今为邻国所破，部落离散，穷无所归，远依天子，无秋毫犯塞，奈何乘其困而击之。宜遣使者镇抚，运粮食以赐之，此汉宣帝所以服呼韩邪也。”陈夷行曰：“此所以藉寇兵资盗粮也，不如击之。”德裕曰：“彼吐谷浑等各有部落，见利则锐敏争进，不利则鸟惊鱼散，各走巢穴，安肯死守为国家用。今天德城兵才千馀，若战不利，城陷必矣。不若以恩义抚而安之，必不为患。纵使侵暴边境，亦须俟征诸道大兵讨之，岂可独使天德击之乎？”

时诏以鸿胪卿张贾为巡边使，使察回鹘情伪，未还。上问德裕曰：“嗢没斯等请降，可保信乎？”对曰：“朝中之人臣不敢保，况敢保数千里外戎狄之心乎？然谓之叛将，则恐不可。若可汗在国，嗢没斯等帅众而来，则于体固不可受。闻其国败乱无主，将相逃散，或奔吐蕃，或奔葛逻禄，惟此一支远依大国。观其表辞，危迫恳切，岂可谓之叛将乎？设嗢没斯等自去年九月至天德，今年二月始立乌介，自无君臣之分。愿且诏河东、振武严兵保境以备之，俟其攻犯城镇，然后以武力驱除。或于吐谷浑等部中少有钞掠，听自仇报，亦未可助以官军。仍诏田牟、仲平毋得邀功生事，常令不失大信，怀柔得宜，彼虽戎狄，必知感恩。”辛酉，诏田牟约勒将士及杂虏，毋得先犯回鹘。九月戊辰朔，诏河东、振武严兵以备之。牟，布之弟也。

李德裕请遣使慰抚回鹘，且运粮三万斛以赐之。上以为疑，闰月己亥，开延英，召宰相议之。陈夷行于候对之所，屡言资盗粮不可。德裕曰：“今征兵未集，天德孤危。傥不以此粮啖饥虏，且使安静，万一天德陷没，咎将谁归。”夷行至上前，遂不敢言。上乃许以谷二万斛振之。

冬十一月，李德裕上言：“今回鹘破亡，太和公主未知所在。若不遣使访问，则戎狄必谓国家降主虏庭，本非爱惜，既负公主，又伤虏情。请遣通事舍人苗缜赍诏诣嗢没斯，令转达公主，兼可卜嗢没斯逆顺之情。”从之。

初，黠戛斯既破回鹘，得太和公主，自谓李陵之后，与唐同姓，遣达干十人奉公主归之于唐。回鹘乌介可汗引兵邀击达干，尽杀之，质公主，南度碛，屯天德军境上。公主遣使上表，言可汗已立，求册命。乌介又使其相颉干伽斯等上表，借振武一城以居公主、可汗。十二月庚辰，制遣右金吾大将军王会等慰问回鹘，仍赈米二万斛。又赐乌介可汗敕书，谕以“宜帅部众，渐复旧疆，漂寓塞垣，殊非良计。”又云：“欲借振武一城，前代未有此比。或欲别迁善地，求大国声援，亦须且于漠南驻止。朕当许公主入觐，亲问事宜。傥须应接，必无所吝。”

二年春正月，朝廷以回鹘屯天德、振武北境，以兵部郎中李拭为巡边使，察将帅能否。拭，墉之子也。二月，河东节度使苻澈修杷头烽旧戍，以备回鹘。李德裕奏请增兵镇守，及修东、中二受降城以壮天德形势，从之。

回鹘复奏求粮，及寻勘吐谷浑、党项所掠，又借振武城。诏遣内使杨观赐可汗书，谕以城不可借，馀当应接处置。

三月戊申，李拭巡边还，称振武节度使刘沔有威略，可任大事。时河东节度使苻澈疾病，庚申，以沔代之，以金吾上将军李忠顺为振武节度使。遣将作少监苗缜册命乌介可汗，使徐行，驻于河东，俟可汗位定然后进。既而可汗屡侵扰边境，缜竟不行。

回鹘嗢没斯以赤心桀黠难知，先告田牟，云赤心谋犯塞。乃诱赤心并仆固杀之。那颉啜收赤心之众七千帐东走。河东奏：“回鹘兵至横水，杀掠兵民，今退屯释迦泊东。”李德裕上言：“释迦泊西距可汗帐三百里，未知此兵为那颉所部。为可汗遣来。宜且指此兵云不受可汗指挥，擅掠边鄙。密诏刘沔、仲武先经略此兵，如可以讨逐，事亦有名。摧此一支，可汗必自知惧。”

夏四月庚辰，天德都防御使田牟奏回鹘侵扰不已，不俟朝旨，已出兵三千拒之。壬午，李德裕奏：“田牟殊不知兵。戎狄长于野战，短于攻城，牟但应坚守以待诸道兵集，今全军出战，万一失利，城中空虚，何以自固。望亟遣中使止之。如已交锋，即诏云、朔、天德以来羌、浑各出兵奋击回鹘，凡所虏获，并令自取。回鹘羁旅二年，粮食乏绝，人心易动，宜诏田牟招诱降者，给粮转致太原，不可留于天德。嗢没斯诚伪虽未可知，然要早加官赏。纵使不诚，亦足为反间。且欲奖其忠义，为讨伐之名，令远近诸蕃知但责可汗犯顺，非欲尽灭回鹘。石雄善战无敌，请以为天德都团练副使，佐田牟用兵。”上皆从其言。

初，大和中，河西党项扰边，文宗召石雄于白州，隶振武军为裨将，屡立战功，以王智兴故，未甚进擢。至是，德裕举用之。甲申，温没斯帅其国特勒、宰相等二千二百馀人来降。

五月戊申，遣鸿胪卿张贾安抚嗢没斯等，以嗢没斯为左金吾大将军、怀化郡王，其次酋长官赏有差。赐其部众米五千斛、绢三千匹。

那颉啜帅其众自振武、大同，东因室韦、黑沙，南趣雄武军，窥幽州。卢龙节度使张仲武遣其弟仲至将兵三万迎击，大破之，斩首捕虏不可胜计，悉收降其七千帐，分配诸道。那颉啜走，乌介可汗获而杀之。

时乌介众虽衰减，尚号十万，驻牙于大同军北闾门山。杨观自回鹘还，可汗表求粮食、牛羊，且请执送嗢没斯等。诏报以“粮食听自以马价于振武籴三千石。牛，稼穑之资，中国禁人屠宰。羊，中国所鲜，出于北边杂虏，国家未尝科调。嗢没斯自本国初破，先投塞下，不随可汗已及二年，虑彼猜嫌，穷迫归命。前可汗正以猜虐无亲，致内离外叛。今可汗失地远客，尤宜深矫前非。若复骨肉相残，则可汗左右信臣谁敢自保。朕务在兼爱，已受其降。于可汗不失恩慈，于朝廷免亏信义，岂不两全事体，深叶良图。”

嗢没斯入朝。六月甲申，以嗢没斯所部为归义军，以嗢没斯为左金吾大将军，充军使。秋七月，嗢没斯请置家太原，与诸弟竭力捍边。诏刘沔存抚其家。

乌介可汗复遣其相上表，借兵助复国，又借天德城，诏不许。初，可汗往来天德、振武之间，剽掠羌、浑，又屯杷头烽北。朝廷屡遣使谕之，使还漠南，可汗不奉诏。李德裕以为“那颉啜屯于山北，乌介恐其与奚、契丹连谋邀遮，故不敢远离塞下。望敕张仲武谕奚、契丹与回鹘共灭那颉啜，使得北还。”及那颉啜死，可汗犹不去。议者又以为回鹘待马价。诏尽以马价给之，又不去。八月，可汗帅众过杷头烽南，突入大同川，驱掠河东杂虏、牛马数万，转斗至云州城门。刺史张献节闭城自守，吐谷浑、党项皆挈家入山避之。庚午，诏发陈、许、徐、汝、襄阳等兵屯太原及振武、天德，俟来春驱逐回鹘。

丁丑，赐嗢没斯与其弟阿历支、习勿啜、乌罗思皆姓李氏，名思忠、思贞、思义、思礼。国相爱邪勿姓爱，名弘顺，仍以弘顺为归义军副使。

上遣回鹘石戒直还其国，赐可汗书，谕以“自彼国为纥吃斯所破，来投边境，抚纳无所不至。今可汗尚此近塞，未议还蕃，或侵掠云、朔等州，或钞击羌浑诸部。遥揣深意，似恃姻好之情。每观踪由，实怀驰突之计。中外将相咸请诛剪，朕情深屈己，未忍幸灾。可汗宜速择良图，无贻后悔。”

上又命李德裕代刘沔答回鹘相颉干迦斯书，以为“回鹘远来依投，当效呼韩邪遣子入侍，身自入朝，及令太和公主入谒太皇太后，求哀乞怜，则我之救恤无所愧怀。而乃睥睨边城，桀骜自若，邀求过望，如在本蕃，又深入边境，侵暴不已，求援继好，岂宜如是。来书又云胡人易动难安，若令忿怒，不可复制。回鹘为纥吃斯所破，举国将相遗骸弃于草莽，累代可汗坟墓隔在天涯。回鹘忿怒之心不施于彼，而蔑弃仁义，逞志中华，天地神祇，岂容如此。昔郅支不事大汉，竟自夷灭，往事之戒，得不在怀。”

戊子，李德裕等上言：“若如前诏，河东等三道严兵守备，俟来春驱逐，乘回鹘人困马羸之时，又官军免盛寒之苦，则幽州兵宜令止屯本道，以俟诏命。若虑河冰既合，回鹘复有驰突，须早驱逐，则当及天时未寒，决策于数日之间。以河朔兵益河东兵，必令收功于两月之内。今闻外议纷纭，互有异同，傥不一询群情，终为浮辞所挠。望令公卿集议。”诏从之。时议者多以为宜俟来春。

九月，以刘沔兼招抚回鹘使，如须驱逐，其诸道行营兵权令指挥。以张仲武为东面招抚回鹘使，其当道行营兵及奚、契丹、室韦等并自指挥。以李思忠为河西党项都将、回鹘西南面招讨使。皆会军于太原，令沔屯雁门关。

初，奚、契丹羁属回鹘，各有监使岁督其贡赋，且诇唐事。张仲武遣牙将石公绪统二部，尽杀回鹘监使等八百馀人。仲武破那颉啜，得室韦酋长妻子。室韦以金帛、羊马赎之，仲武不受，曰：“但杀回鹘监使则归之。”

癸卯，李德裕等奏：“河东奏事官孙俦适至，云回鹘移营近南四十里。刘沔以为此必契丹不与之同，恐为其掩袭故也。据此事势，正堪驱除。臣等问孙俦，若与幽州合势，迫逐回鹘，更须益几兵。俦言不须多益兵，惟大同兵少，得易定千人助之足矣。”上皆从之。诏河东、幽州、振武、天德各出大兵，移营稍前，以追回鹘。

李思忠请与契苾、沙陀、吐谷浑六千骑合势击回鹘。乙巳，以银州刺史何清朝、蔚州刺史契苾通分将河东蕃兵诣振武，受李思忠指挥。通，何力之五世孙。

冬十月，黠戛斯遣将军踏布合祖等至天德军，言：“先遣都吕施合等奉公主归之大唐，至今无声问，不知得达，或为奸人所隔。今出兵求索，上天入地，期于必得。”又言：“将徙就合罗川，居回鹘故国，兼已得安西、北庭达靼等五部落。”十一月辛卯朔，昭义节度使刘从谏上言，请出步兵五千讨回鹘，诏不许。

上遣使赐太和公主冬衣，命李德裕为书赐公主，略曰：“先朝割爱降婚，义宁家国，谓回鹘必能御侮，安静塞垣。今回鹘所为，甚不循理。每马首南向，姑得不畏高祖、太宗之威灵。欲侵扰边疆，岂不思太皇太后之慈爱。为其国母，足得指挥。若回鹘不能禀命，则是弃绝姻好。今日已后，不得以姑为词。”

十二月，李忠顺奏击回鹘，破之。

三年春正月，回鹘乌介可汗帅众侵逼振武，刘沔遣麟州刺史石雄、都知兵马使王逢帅沙陀朱邪赤心三部及契苾、拓跋三千骑袭其牙帐，沔自以大军继之。雄至振武，登城望回鹘之众寡，见毡车数十乘，从者皆衣朱碧，类华人。使谍问之，曰：“公主帐也。”雄使谍告之曰：“公主至此，家也，当求归路。今将出兵击可汗，请公主潜与侍从相保，驻车勿动。”雄乃凿城为十馀穴，引兵夜出，直攻可汗牙帐。至其帐下，虏乃觉之。可汗大惊，不知所为，弃辎重走，雄追击之。庚子，大破回鹘于杀胡山，可汗被疮，与数百骑遁去。雄迎太和公主以归。斩首万级，降其部落二万馀人。丙午，刘沔捷奏至。

李思忠入朝，自以回鹘降将，惧边将猜忌，乞并弟思贞等及爱弘顺皆归阙庭，上从之。乌介可汗走保黑车子族，其溃兵多诣幽州降。

二月辛未，黠戛斯遣使者注吾合索献名马二，诏太仆卿赵蕃饮劳之。甲戌，上引对，班在勃海使之上。

上欲令赵蕃就黠戛斯求安西、北庭，李德裕等上言：“安西去京师七千馀里，北庭五千馀里，借使得之，当复置都护，以唐兵万人戍之。不知此兵于何处追发，馈运从何道得通。此乃用实费以易虚名，非计也。”上乃止。

黠戛斯求册命，李德裕奏宜与之结欢，令自将兵求杀使者罪人及讨黑车子。上恐加可汗之名即不修臣礼，踵回鹘故事求岁遗及卖马，犹豫未决。德裕奏：“黠戛斯已自称可汗，今欲藉其力，恐不可吝此名。回鹘有平安、史之功，故岁赐绢二万匹，且与之和市。黠戛斯未尝有功于中国，岂敢遽求赂遗乎？若虑其不臣，当与之约，必如回鹘称臣，乃行册命。又当叙同姓以亲之，使执子孙之礼。”上从之。

庚寅，太和公主至京师，改封安定大长公主，诏宰相帅百官迎谒于章敬寺前。公主诣光顺门，去盛服，脱簪珥，谢回鹘负恩和亲无状之罪。上遣中使慰谕，然后入宫。阳安等六公主不来慰问安定公主，各罚俸物及封绢。

三月，以太仆卿赵蕃为安抚黠戛斯使。上命李德裕草赐黠戛斯可汗书，谕以“贞观二十一年黠戛斯先君身自入朝，授左屯卫将军、坚昆都督，迄于天宝，朝贡不绝。比为回鹘所隔，回鹘陵虐诸蕃，可汗能复仇雪怨，茂功壮节，近古无俦。今回鹘残兵不满千人，散投山谷，可汗既与为怨，须尽歼夷，傥留馀烬，必生后患。又闻可汗受氏之原，与我同族，国家承北平太守之后，可汗乃都尉苗裔。以此合族，尊卑可知。今欲册命可汗，特加美号，缘未知可汗之意，且遣谕怀。待赵蕃回日，别命使展礼。”自回鹘至塞上及黠戛斯入贡，每有诏敕，上多命德裕草之。德裕请委翰林学士，上曰：“学士不能尽人意，须卿自为之。”

刘沔奏：“归义军回鹘三千馀人及酋长四十三人准诏分隶诸道，皆大呼，连营据滹沱河，不肯从命，已尽诛之。回鹘降幽州者前后三万馀人，皆散隶诸道。”

六月，黠戛斯可汗遣将军温仵合入贡。上赐之书，谕以速平回鹘、黑车子，乃遣使行册命。秋七月，上遣刑部侍郎兼御史中丞李回宣慰河北三镇，令幽州乘秋早平回鹘。

四年春三月，黠戛斯遣将军谛德伊斯难珠等入贡，言欲徙居回鹘牙帐，请发兵之期集会之地。上赐诏，谕以“今秋可汗击回鹘、黑车子之时，当令幽州、太原、振武、天德四镇出兵要路，邀其亡逸，便申册命，并依回鹘故事。”

朝廷以回鹘衰微，吐蕃内乱，议复河、湟四镇十八州。乃以给事中刘濛为巡边使，使之先备器械糗粮及诇吐蕃守兵众寡。又令天德、振武、河东训卒砺兵，以俟今秋黠戛斯击回鹘，邀其溃败之众南来者，皆委濛与节度团练使详议以闻。濛，晏之孙也。

秋九月，李德裕奏：“幽州奏事官言，诇知回鹘上下离心，可汗欲之安西，其部落言亲戚皆在唐，不如归唐。又与室韦已相失，计其不日来降，或自相残灭。望遣识事中使赐仲武诏，谕以镇、魏已平昭义，惟回鹘未灭，仲武犹带北面招讨使，宜早思立功。”

五年夏四月壬寅，以陕虢观察使李栻为册黠戛斯可汗使。五月，册黠戛斯可汗为宗英雄武诚明可汗。

六年。乌介可汗之众稍稍降散，国相逸隐啜杀乌介于金山，立其弟特勒遏捻为可汗。

册黠戛斯可汗使者以国丧未行，或以为僻远小国，不足与之抗衡。回鹘未平，不应遽有建置。诏百官集议，事遂寝。

宣宗大中元年春二月庚午，加卢龙节度使张仲武同平章事，赏其屡破回鹘也。夏五月，幽州节度使张仲武大破诸奚。六月，以鸿胪卿李业为册黠戛斯英武诚明可汗使。

二年。回鹘遏捻可汗仰给于奚王石舍郎，及张仲武大破奚众，回鹘无所得食，日益耗散，至是所存贵臣以下不满五百人，依于室韦。使者入贺正，过幽州，张仲武使归取遏捻等。遏捻闻之，夜与妻葛禄子特勒毒斯等九骑西走，馀众追之不及，相与大哭。室韦分回鹘众为七，七姓共分之。居三日，黠戛斯遣其相阿播帅诸胡兵号七万来取回鹘，大破室韦，悉收回鹘馀众归碛北。犹有数帐潜窜山林，钞盗诸胡。其别部厖勒先在安西，亦自称可汗，居甘州，总碛西诸城，种落微弱，时入献见。

十年春三月辛亥，诏以“回鹘有功于国，世为婚姻，称臣奉贡，北边无警。会昌中虏廷丧乱，可汗奔亡，属奸臣当轴，遽加殄灭。近有降者，云已厖历今为可汗，尚寓安西，俟其归复牙帐，当加册命。”

冬十月，上遣使诣安西镇抚回鹘。使者至灵武，会回鹘可汗遣使入贡，十一月辛亥，册拜为嗢禄登里罗日没密施含俱录毗伽怀建可汗，以卫尉少卿王端章充使。

十一年冬十月，王端章册立回鹘可汗，道为黑车子所塞，不至而还。辛卯，贬端章贺州司马。

懿宗咸通四年秋八月，黠戛斯遣其臣合伊难支表求经籍及每年遣使走马请历，又欲讨回鹘，使安西以来悉归唐，不许。

七年冬十二月，黠戛斯遣将军乙支连几入贡，奏遣鞍马迎册立使及请亥年历日。

僖宗乾符元年。初，回鹘屡求册命，诏遣册立使郗宗莒诣其国。会回鹘为吐谷浑嗢末所破，逃遁不知所之，诏宗莒以玉册、国信授灵盐节度使唐弘夫掌之，还京师。

唐文宗开成三年。吐蕃彝泰赞普卒，弟达磨立。彝泰多病，委政大臣，由是仅能自守，久不为边患。达磨荒淫残虐，国人不附，灾异相继，吐蕃益衰。

武宗会昌二年冬十二月丁卯，吐蕃遣其臣论普热来告达磨赞普之丧，命将作少监李璟为吊祭使。刘沔奏移军云州。

初，吐蕃达磨赞普有佞幸之臣，以为相。达磨卒，无子，佞相立其妃𬘭氏兄尚延力之子乞离胡为赞普，才三岁，佞相与妃共制国事，吐蕃老臣数十人皆不得豫政事。首相结都那见乞离胡不拜，曰：“赞普宗族甚多，而立𬘭氏子，国人谁服其令，鬼神谁飨其祀，国必亡矣。比年灾异之多，乃为此也。老夫无权，不得正其乱以报先赞普之德，有死而已。”拔刀剺面，恸哭而出。佞相杀之，灭其族，国人愤怒。又不遣使诣唐求册立。

洛门川讨击使论恐热性悍忍，多诈谋，乃属其徒告之曰：“贼舍国族立𬘭氏，专害忠良，以胁众臣。且无大唐册命，何名赞普。吾当与汝属举义兵，入诛𬘭妃及用事者，以正国家。天道助顺，功无不成。”遂说三部落，得万骑。是岁，与青海节度使同盟举兵，自称国相。

至渭州，遇国相尚思罗屯薄寒山，恐热击之，思罗弃辎重西奔松州，恐热遂屠渭州。思罗发苏毗、吐谷浑、羊同等兵合八万，保洮水，焚桥拒之。恐热至，隔水语苏毗等曰：“贼臣乱国，天遣我来诛之，汝曹奈何助逆。我今已为宰相，国内兵我皆得制之，汝不从，将灭汝部落。”苏毗等疑，不战，恐热引骁骑涉水，苏毗等皆降。思罗西走，追获，杀之，恐热尽并其众，合十馀万。自渭州至松州，所过残灭，尸相枕籍。

三年。吐蕃鄯州节度使尚婢婢世为吐蕃相，婢婢好读书，不乐仕进，国人敬之。年四十馀，彝泰赞普强起之，使镇鄯州。婢婢宽厚，沈勇有谋略，训练士卒多精勇。论恐热虽名义兵，实谋篡国，忌婢婢，恐袭其后，欲先灭之。六月，大举兵击婢婢，旌旗杂畜千里不绝。至镇西，大风震电，天火烧杀裨将十馀人，杂畜以百数。恐热恶之，盘桓不进。婢婢谓其下曰：“恐热之来，视我如蝼蚁，以为不足屠也。今遇天灾，犹豫不进，吾不如迎伏以却之，使其志益骄而不为备，然后可图也。”乃遣使以金帛牛酒犒师，且致书言：“相公举义兵以匡国难，阖境之内孰不向风。苟遣一介，赐之折简，敢不承命，何必远辱士众，亲临下藩。婢婢资性愚僻，惟嗜读书，先赞普授以藩维，诚为非据，夙夜惭惕，惟求退居。相公若赐以骸骨，听归田里，乃惬平生之素愿也。”恐热得书喜，遍示诸将曰：“婢婢惟把书卷，安知用兵。待吾得国，当位以宰相，坐之于家，亦无所用也。”乃复为书，勤厚答之，引兵归。婢婢闻之，抚髀笑曰：“我国无主，则归大唐，岂能事此犬鼠乎。”

秋九月，吐蕃论恐热屯大夏川，尚婢婢遣其将厖结心及莽罗薛吕将精兵五万击之。至河州南，莽罗薛吕伏兵四万于险阻，厖结心伏万人于柳林中，以千骑登山，飞矢系书骂之。恐热怒，将兵数万追之。厖结心阳败走，时为马乏不进之状。恐热追之益急，不觉行数十里，伏兵发，断其归路，夹击之。会大风飞沙，溪谷皆溢，恐热大败，伏尸五十里，溺死者不可胜数，恐热单骑遁归。

四年。朝廷以吐蕃内乱，议复河、湟，乃以给事中刘濛为巡边使，使先备器械糗粮诇吐蕃众寡以闻。

吐蕃论恐热之将岌藏丰赞恶恐热残忍，降于尚婢婢。恐热发兵击婢婢于鄯州，婢婢分兵为五道拒之。恐热退保东谷，婢婢为木栅围之。恐热突围走保薄寒山，馀众皆降于婢婢。

五年。吐蕃论恐热复纠合诸部击尚婢婢，婢婢遣厖结藏将兵五千拒之，恐热大败，与数十骑遁去。婢婢传檄河、湟，数恐热残虐之罪曰：“汝辈本唐人，吐蕃无主，则相与归唐，毋为恐热所猎如狐兔也。”于是诸部从恐热者稍稍引去。

宣宗大中元年夏五月，吐蕃论恐热乘武宗之丧，诱党项及回鹘馀众寇河西。诏河东节度使王宰将代北诸军击之。宰以沙陀朱邪赤心为前锋，自麟州济河，与恐热战于盐州，破走之。

二年冬十二月，凤翔节度使崔珙奏破吐蕃，克清水。清水先隶秦州，诏以本州岛未复，权隶凤翔。吐蕃论恐热遣其将莽罗急藏将兵二万略地西鄙，尚婢婢遣其将拓跋怀光击之于南谷，大破之，急藏降。

三年春二月，吐蕃论恐热军于河州，尚婢婢军于河源军。婢婢诸将欲击恐热，婢婢曰：“不可，我军骤胜而轻敌，彼穷困而致死，战必不利。”诸将不从。婢婢知其必败，据河桥以待之，诸将果败。婢婢收馀众，焚桥归鄯州。

吐蕃秦、原、安乐三州及石门等七关来降，以太仆卿陆耽为宣谕使、诏泾原、灵武、凤翔、邠宁、振武皆出兵应接。夏六月，泾原节度使康季荣取原州及石门、驿藏、木峡、制胜、六盘、石峡六关。秋七月丁巳，灵武节度使朱叔明取长乐州。甲子，邠宁节度使张君绪取萧关。甲戌，凤翔节度使李玭取秦州。诏邠宁节度权移军于宁州，以应接河西。八月乙酉，改长乐州为威州。

河、陇老幼千馀人诣阙，己丑，上御延喜门楼见之，欢呼舞跃，解胡服，袭冠带，观者皆呼万岁。诏“募百姓垦辟三州、七关土田，五年不租税。自今京城罪人应配流者皆配十处。四道将吏能于镇戍之地为营田者，官给牛及种粮。温池盐利可赡边陲，委度支制置。其三州、七关镇戍之卒皆倍给衣粮，仍二年一代。道路建置堡栅，有商旅往来贩易及戍卒子弟通传家信，关镇毋得留难。其山南、剑南边境有没蕃州县，亦令量力收复。”

冬闰十一月丁酉，宰相以克复河、湟，请上尊号。上曰：“宪宗常有志复河、湟，以中原方用兵，未遂而崩。今乃克成先志耳，其议加顺、宪二庙尊谥以昭功烈。”禄山之乱，河右暨鄯、武、迭、宕等郡皆没于吐蕃，代宗宝应元年又陷秦、渭、临洮，广德元年复陷河、兰、岷、廓，德宗贞元二年陷安西，北庭、陇右州县尽矣。

四年春二月，以秦州隶凤翔。

秋九月，吐蕃论恐热遣僧莽罗蔺真将兵于鸡项关南造桥，以击尚婢婢军于白土岭。婢婢遣其将尚铎罗榻藏将兵据临蕃军以拒之，不利，复遣磨离罴子、烛卢巩力将兵据牦牛峡以御之。巩力请“按兵拒险，勿与战，以奇兵绝其粮道，使进不得战，退不得还，不过旬月，其众必溃”。罴子不从。巩力曰：“吾宁为不用之人，不为败军之将。”称疾，归鄯州。罴子逆战，败死。婢婢粮乏，留拓跋怀光守鄯州，帅部落二千馀人就水草于甘州西。恐热闻婢婢弃鄯州，自将轻骑五千追之。至瓜州，闻怀光守鄯州，遂大掠河西鄯、廓等八州，杀其丁壮，劓刖其羸老及妇人，以槊贯婴儿为戏，焚其室庐，五千里间，赤地殆尽。

五年春二月壬戌，天德军奏摄沙州刺史张义潮遣使来降。义潮，沙州人也。时吐蕃大乱，义潮阴结豪杰，谋自叛归唐。一旦，帅众被甲噪于州门，唐人皆应之，吐蕃守者惊走，义潮遂摄州事，奉表来降。以义潮为沙州防御使。

吐蕃论恐热残虐，所部多叛。拓跋怀光使人说诱之，其众或散归部落，或降于怀光。恐热势孤，乃扬言于众曰：“吾今入朝于唐，借兵五十万来诛不服者，然后以渭州为国城，请唐册我为赞普，谁敢不从。”五月，恐热入朝，上遣左丞李景让就礼宾院问所欲。恐热气色骄倨，语言荒诞，求为河渭节度使。上不许，召对三殿，如常日胡客，劳赐遣还。恐热怏怏而去，复归落门川，聚其旧众，欲为边患。会久雨，乏食，众稍散，才有三百馀人，奔于廓州。

冬十月，张义潮发兵略定其旁瓜、伊、西、甘、肃、兰、鄯、河、岷、廓十州，遣其兄义泽奉十一州图籍入见，于是河、湟之地尽入于唐。十一月，置归义军于沙州，以义潮为节度使、十一州观察使。又以义潮判官曹义金为归义军长史。

七年。度支奏：“自河、湟平，每岁天下所纳钱九百二十五万馀缗，内五百五十万馀缗租税，八十二万馀缗榷酤，二百七十八万馀缗盐利。”

十一年冬十月己巳，以秦成防御使李承勋为泾原节度使。承勋，光弼之孙也。先是，吐蕃酋长尚延心以河、渭二州部落来降，拜武卫将军。承勋利其羊马之富，诱之入凤林关，居秦州之西。承勋与诸将谋执延心，诬云谋叛，尽掠其财，徙其众于荒辽。延心知之，因承勋军宴，坐中谓承勋曰：“河、渭二州，土旷人稀，因以饥疫。唐人多内徙三川，吐蕃皆远遁于迭、宕之西，二千里间寂无人烟。延心欲入见天子，请尽帅部众分徙内地，为唐百姓，使西边永无扬尘之警，其功亦不愧于张义潮矣。”承勋欲自有其功，犹豫未许。延心复曰：“延心既入朝，部落内徙，但惜秦州无所复恃耳。”承勋与诸将相顾默然。明日，诸将言于承勋曰：“明公首开营田，置使府，拥万兵，仰给度支，将士无战守之劳，有耕市之利。若从延心之谋，则西陲无事，朝廷必罢使府，省戍兵，还以秦州隶凤翔，吾属无所复望矣。”承勋以为然，即奏延心为河、渭都游奕使，统其众居之。

懿宗咸通三年。嗢末始入贡。嗢末者，吐蕃之奴号也。吐蕃每发兵，其富室多以奴从，往往一家至十数人，由是吐蕃之众多。及论恐热作乱，奴多无主，遂相纠合为部落，散在甘、肃、瓜、沙、河、渭、岷、廓、迭、宕之间，吐蕃微弱者反依附之。

四年春二月，置天雄军于秦州，以成、河、渭三州隶焉，以前左金吾将军王晏实为天雄观察使。三月，归义节度使张义潮奏，自将蕃、汉兵七千克复凉州。

七年春二月，归义节度使张义潮奏，论恐热寓居廓州，纠合旁侧诸部，欲为边患，皆不从。所向尽为仇敌，无所自容。仇人以告拓跋怀光于鄯州，怀光引兵击破之。闰三月，吐蕃寇邠宁，节度使薛弘宗拒却之。

冬十月，拓跋怀光以五百骑入廓州，生擒论恐热，先刖其足，数而斩之，传首京师。其部众东奔秦州，尚延心邀击破之，悉奏迁于岭南。吐蕃自是衰绝，乞离胡君臣不知所终。

唐宣宗大中十二年。初，安南都护李涿为政贪暴，强市蛮中马牛，一头止与盐一斗。又杀蛮酋杜存诚，群蛮怨怒，导南诏侵盗边境。峰州有林西原，旧有防冬兵六千，其旁七绾洞蛮，其酋长曰李由独，常助中国戍守，输租赋。知峰州者言于涿，请罢戍兵，专委由独防遏。于是由独势孤，不能自立。南诏拓东节度使以书诱之，以甥妻其子，补拓东押牙，由独遂帅其众臣于南诏。自是安南始有蛮患。六月，蛮寇安南。

十三年。初，韦皋在西川，开青溪道以通群蛮，使由独入贡。又选群蛮子弟聚之成都，教以书数，欲以慰悦羁縻之，业成则去，复以他子弟继之。如是五十年，群蛮子弟学于成都者殆以千数，军府颇厌于禀给。又蛮使入贡，利于赐与，所从傔人浸多，杜悰为西川节度使，奏请节减其数，诏从之。南诏丰祐怒，其贺冬使者留表付巂州而还。又索暂学子弟，移牒不逊，自是入贡不时，颇扰边境。

会宣宗崩，遣中使告哀。时南诏丰佑适卒，子酋龙立，怒曰：“我国亦有丧，朝廷不吊祭。又诏书乃赐故王。”遂置使者于外馆，礼遇甚薄。使者还，具以状闻。上以酋龙不遣使来告丧，又名近宗讳，遂不行册礼。酋龙乃自称皇帝，国号大礼，改元建极，遣兵陷播州。

懿宗咸通元年冬十月，安南都护李鄠复取播州。十二月戊申，安南土蛮引南诏兵合三万馀人乘虚攻交趾，陷之。都护李鄠与监军奔武州。

二年春正月，诏发邕管及邻道兵救安南，击南蛮。夏六月癸丑，以盐州防御使王宽为安南经略使。时李鄠自武州收集土军，攻群蛮，复取安南。朝廷责其失守，贬儋州司户。鄠初至安南，杀蛮酋杜守澄，其宗党遂诱道群蛮陷交趾。朝廷以杜氏强盛，务在姑息，冀收其力用，乃赠守澄父存诚金吾将军，再举鄠杀守澄之罪，长流崖州。

秋七月，南蛮攻邕州，陷之。先是，广、桂、容三道共发兵三千人戍邕州，三年一代。经略使段文楚请以三道衣粮自募土军以代之，朝廷许之，所募才得五百许人。文楚入为金吾将军，经略使李蒙利其阙额衣粮以自入，悉罢遣三道戍卒，止于所募兵戍守左、右江，比旧什减七八，故蛮人乘虚入寇。时蒙已卒，经略使李弘源至镇才十日，无兵以御之，城陷，弘源与监军脱身奔峦州。二十馀日，蛮去乃还，弘源坐贬建州司户。文楚时为殿中监，复以为邕管经略使，至镇，城邑居人什不存一。文楚，秀实之孙也。

杜悰上言：“南诏向化七十年，蜀中寝兵无事，群蛮率服。今西川兵食单寡，未可轻与之绝，且应遣使吊祭，晓谕清平官等以新王名犯庙讳，故未行册命，待其更名谢恩，然后遣使册命，庶全大体。”上从之，命左司郎中孟穆为吊祭使。未发，会南诏寇巂州，攻邛峡关，穆遂不行。

三年春二月，南诏复寇安南，经略使王宽数来告急，朝廷以前湖南观察使蔡袭代之，仍发许滑、徐汴、荆襄、潭鄂等道兵合三万人授袭以御之。兵势既盛，蛮遂引去。邕管经略使段文楚坐变更旧制，左迁威卫将军分司。

岭南旧分五管，广、桂、邕、容安南皆隶岭南节度使。蔡京奏请分岭南为两道节度，从之。五月，敕以广州为东道，邕州为西道，又割桂管龚、象二州，容管藤、岩二州隶邕管。寻以岭南节度使韦宙为东道节度使，以蔡京为西道节度使。

蔡袭将诸道军在安南，蔡京忌之，恐其立功，奏称“南蛮远遁，边徼无虞，武夫邀功，妄占戍兵，虚费馈运。盖以荒陬路远，难于覆验，故得肆其奸诈。请罢戍兵，各从本道。”朝廷从之。袭累奏称群蛮伺隙日久，不可无备，乞留戍兵五千人。不听。袭以蛮寇必至，交趾兵食皆阙，谋力两穷，作十必死状申中书。时相信京之言，终不之省。

秋八月，岭南西道节度使蔡京为政苛惨，设炮烙之刑，阖境怨之，遂为邕州军士所逐，奔藤州。诈为敕书及攻讨使印，募乡丁及旁侧土军以攻邕州。众既乌合，动辄溃败，往依桂州，桂州人怨其分裂，不纳。京无所自容，敕贬崖州司户，不肯之官，还至零陵，敕赐自尽。以桂管观察使郑愚为岭南西道节度使。

冬十一月，南诏帅群蛮五万寇安南，都护蔡袭告急。敕发荆南、湖南两道兵二千，桂管义征子弟三千诣邕州，受郑愚节度。

岭南东道节度使韦宙奏：“蛮寇必向邕州，若不见保护，遽欲远征，恐蛮于后乘虚扼绝饷道。”乃敕蔡袭屯海门，郑愚分兵备御。十二月，袭又求益兵，敕山南东道发弩手千人赴之。时南诏已围交趾，袭婴城固守，救兵不得至。

四年春正月，南诏陷交趾，蔡袭左右皆尽，徒步力战，身集十矢，欲趣监军船，船已离岸，遂溺海死。幕僚樊绰携其印浮渡江。荆南、江西、鄂岳、襄州将士四百馀人，走至城东水际，荆南虞侯元惟德等谓众曰：“吾辈无船，入水则死，不若还向城，与蛮斗。人以一身易二蛮，亦为有利。”遂还向城，入东罗门，蛮不为备，惟德等纵兵杀蛮二千馀人。逮夜，蛮将杨思缙始自子城出救之，惟德等皆死。

南诏两陷交趾所杀虏且十五万人。留兵二万，使思缙据交趾城，溪洞夷、獠无远近皆降之。诏诸道兵赴安南者悉召还，分保岭南东、西道。

三月，南蛮寇左、右江，浸逼邕州。郑愚惧，自言儒臣无将略，请任武臣。朝廷召义武节度使康承训诣阙，欲使之代愚，仍诏选军校数人，士卒数百人自随。夏四月，康承训至京师，以为岭南西道节度使，发荆、襄、洪、鄂四道兵万人与之俱。

五月乙亥，废容管，隶岭南西道以供军食，复以龚、象二州隶桂管。六月，废安南都护府，置行交州于海门镇，以右监门将军宋戎为行交州刺史，以康承训兼领安南及诸军行营。秋七月，复置安南都护府于行交州，以宋戎为经略使，发山东兵万人镇之。

时诸道兵援安南者屯聚岭南，江西、湖南馈运者皆溯湘江入澪渠、漓水，劳费艰涩，诸军乏食。润州人陈磻石上言，请造千斛大舟，自福建运米泛海，不一月至广州。从之，军食以足。然有司以和雇为名，夺商人舟，委其货于岸侧，舟入海或遇风涛没溺，有司囚系纲吏、舟人，使偿其米，人颇苦之。

八月，岭南东道节度使韦宙奏，蛮寇必向邕州，请分兵屯容、藤州。冬十二月，南诏寇西川。

五年春正月丙午，西川奏，南诏寇巂州，刺史喻士珍破之，获千馀人。诏发右神策兵五千及诸道兵戍之。忠武大将颜庆复请筑新安、遏戎二城，从之。

以容管经略使张茵兼勾当交州事。益海门镇兵满二万五千人，令茵进取安南。

二月己巳，以刑部尚书、盐铁转运使李福同平章事，充西川节度使。

三月，康承训至邕州，蛮寇益炽，诏发许、滑、青、汴、兖、郓、宣、润八道兵以授之。承训不设斥候。南诏帅群蛮近六万寇邕州，将入境，承训乃遣六道兵凡万人拒之，以獠为导，绐之。敌至，不设备，五道兵八千人皆没，惟天平军后一日至，得免。承训闻之，惶怖不知所为。节度副使李行素帅众治壕栅，甫毕，蛮军已合围。留四日，治攻具，将就，诸将请夜分道斫蛮营，承训不许。有天平小校再三力争，乃许之。小校将勇士三百，夜，缒而出，散烧蛮营，斩五百馀级。蛮大惊，间一日解围去。承训乃遣诸军数千追之，所杀虏不满三百级，皆溪獠胁从者。承训腾奏告捷，云大破蛮贼，中外皆贺。夏四月，加康承训检校右仆射，赏破蛮之功也。自馀奏功受赏者，皆承训子弟、亲昵，烧营小校不迁一级，由是军中怨怒，声流道路。

秋七月，西川奏，两林鬼主邀南诏蛮，败之，杀获甚众。保塞城使杜守连不从南诏，帅众诣黎州降。

岭南东道节度使韦宙具知康承训所为，以书白宰相。承训亦自疑惧，累表辞疾，乃以承训为右武卫大将军、分司，以容管经略使张茵为岭南西道节度使，复以容管四州别为经略使。时南诏知邕州空竭，不复入寇，茵久之不敢进军取安南。夏侯孜荐骁卫将军高骈代之，乃以骈为安南都护、本管经略招讨使，茵所将兵悉以授之。骈，崇文之孙也。

六年夏四月，杨收建议，以蛮寇积年未平，两河兵戍岭南，冒瘴雾物故者什六七，请于江西积粟，募强弩三万人，以应接岭南，道近便，仍建节以重其权。从之。五月辛丑，置镇南军于洪州。巂州刺史喻士珍贪狯，掠两林蛮以易金。南诏复寇巂州，两林蛮开门纳之，南诏尽杀戍卒，士珍降之。壬寅，以桂管观察使严撰为镇南节度使。撰，震之从孙也。

秋七月，高骈治兵于海门，未进。监军利瓦伊周恶骈，欲去之，屡趣骈使进军。骈以五千人先济，约维周发兵应援。骈既行，维周拥馀众，不发一卒以继之。九月，骈至南定，峰州蛮众近五万，方获田，骈掩击，大破之，收其所获以食军。

七年春三月戊寅，以河东节度使刘潼为西川节度使。初，南诏围巂州，东蛮浪稽部竭力助之，遂屠其城。卑笼部怨南诏杀其父兄，导忠武戍兵袭浪稽，灭之。南诏由是怨唐。南诏遣清平官董成等诣成都，节度使李福盛仪卫以见之。故事，南诏使见节度使，拜伏于庭。成等曰：“骠信已应天顺人，我见节度使当抗礼。”传言往返，自旦至日中不决。将士皆愤怒，福乃命捽而殴之，因械系于狱。刘潼至镇，释之，奏遣还国。诏召成等至京师，见于别殿，厚赐劳而遣之。

夏六月，南诏酋龙遣善阐节度使杨缉思助安南节度使段酋迁守交趾，以范昵些为安南都统，赵诺眉为扶邪都统。监陈敕使韦仲宰将七千人至峰州，高骈得以益其军，进击南诏，屡破之。捷奏至海门，李维周皆匿之，数月无声问。上怪之，以问维周，维周奏骈驻军峰州，玩军不进。上怒，以右武卫将军王晏权代骈镇安南，召骈诣阙，欲重贬之。是月，骈大破南诏蛮于交趾，杀获甚众，遂围交趾城。

高骈围交趾十馀日，蛮困蹙甚。城且下，会得王晏权牒，已与李维周将大军发海门，骈即以军事授韦仲宰，与麾下百馀人北归。先是，仲宰遣小使王惠赞，骈遣小校曾衮入告交趾之捷，至海中，望见旌旗东来，问游船，云新经略使与监军也。二人谋曰：“维周必夺表留我。”乃匿于岛间，维周过，即驰诣京师。上得奏，大喜，即加骈检校工部尚书，复镇安南。骈至海门而还。

王晏权暗懦，动禀维周之命。维周凶贪，诸将不为之用，遂解重围，蛮遁去者太半。骈至，复督励将士攻城，遂克之，杀段酋迁及土蛮为南诏乡导者朱道古，斩首三万馀级，南诏遁去。骈又破土蛮附南诏者二洞，诛其酋长，土蛮帅众归附者万七千人。

冬十一月，壬子，赦天下。诏安南、邕州、西川诸军各保疆域，勿复进攻南诏。委刘潼晓谕，如能更修旧好，一切不问。

置静海军于安南，以高骈为节度。使自李涿侵扰群蛮为安南患，殆将十年，至是始平。骈筑安南城，周三千步，造屋四十馀万间。

八年春二月，自安南至邕、广，海路多潜石覆舟，静海节度使高骈募工凿之，漕运无滞。

西川近边六姓蛮，常持两端，无寇则称效顺，有寇必为前锋。卑笼部独尽心于唐，与群蛮为仇，朝廷赐姓李，除为刺史。节度使刘潼遣将将兵助之，讨六姓蛮，焚其部落，斩首五千馀级。

冬十二月，加岭南东道节度使韦宙同平章事。

九年夏六月，凤翔少尹李师望上言：“巂州控扼南诏，为其要冲，成都道远，难以节制。请建定边军，屯重兵于巂州，以邛州为理所。”朝廷以为信然，以师望为巂州刺史，充定边军节度，眉蜀邛雅嘉黎等州观察，统押诸蛮，并统领诸道行营、制置等使。师望利于专制方面，故建此策，其实邛距成都才百六十里，巂距邛千里，其欺罔如此。

秋九月戊戌，以山南东道节度使卢耽为西川节度使，以有定边军之故，不领统押诸蛮、安抚等使。

十年。初，南诏遣使者杨酋庆来谢释董成之囚，定边节度使李师望欲激怒南诏以求功，遂杀酋庆。西川大将恨师望分裂巡属，阴遣人致意南诏，使入寇。师望贪残，聚私货以百万计，戍卒怨怒，欲生食之，师望以计免。朝廷征还，以太府少卿窦滂代之。滂贪残又甚于师望，故蛮寇未至而定边固已困矣。

十月，南诏骠信酋龙倾国入寇，引数万众击董春乌部，破之。十一月，蛮进寇巂州，定边都头安再荣守清溪关，蛮攻之，再荣退屯大渡河北，与之隔水相射九日八夜。蛮密分军伐木开道，逾雪坡，奄至沐源川，滂遣兖海将黄卓帅五百人拒之，举军覆没。十二月丁酉，蛮衣兖海之衣，诈为败卒，至江岸呼船，已济，众乃觉之，遂陷犍为，纵兵焚掠陵、荣二州之境。后数日，蛮军大集于陵云寺，与嘉州对岸，刺史杨忞与定边监军张允琼勒兵拒之。蛮潜遣奇兵自东津济，夹击官军，杀忠武都将颜庆师，馀众皆溃，忞、允琼脱身走。壬子，陷嘉州。庆师，庆复之弟也。

窦滂自将兵拒蛮于大渡河，骠信诈遣清平官数人诣滂约和，滂与语，未毕，蛮乘船筏争渡，忠武、徐宿两军结陈抗之。滂惧，自经于帐中。徐州将苗全绪解之，曰：“都统何至于是。”全绪与安再荣及忠武将勒兵出战，滂遂单骑宵遁。三将谋曰：“今众寡不敌，明旦复战，吾属尽矣。不若乘夜攻之，使之惊乱，然后解去。”于是夜入蛮军，弓弩乱发，蛮大惊，三将乃全军引去。蛮遂进陷黎、雅，民窜匿山谷，败军所在焚掠，滂奔导江。邛州军资储偫皆散于乱兵之手，蛮至，城已空，通行无碍矣。诏左神武将军颜庆复将兵赴援。

十一年春正月，西川之民闻蛮寇将至，争走入成都。时成都但有子城，亦无壕，人所占地各不过一席许，雨则戴箕盎以自庇。又乏水，取摩诃池泥汁澄而饮之。将士不习武备，节度使卢耽召彭州刺史吴行鲁使摄参谋，与前泸州刺史杨庆复共修守备，选将校，分职事，立战棚，具炮檑，造器备，严警逻。先是，西川将士多虚职名，亦无禀给。至是，揭榜募骁勇之士，补以实职，厚给粮赐，应募者云集。庆复乃谕之曰：“汝曹皆军中子弟，年少材勇，平居无由自进。今蛮寇凭陵，乃汝曹取富贵之秋也，可不勉乎。”皆欢呼踊跃。于是列兵械于庭，使之各试所能，两两角胜，察其勇怯而进退之，得选兵三千人，号曰：“突将”。行鲁，彭州人也。

戊午，蛮至眉州，耽遣同节度副使王偃等赍书见其用事之臣杜元忠，与之约和。蛮报曰：“我辈行止，只系雅怀。”

南诏进军新津，定边之北境也。卢耽遣同节度副使谭奉祀致书于杜元忠，问其所以来之意，蛮留之不还。耽遣使告急于朝，且请遣使与和，以纾一时之患。朝廷命知四方馆事，太仆卿支详为宣谕通和使。蛮以耽待之恭，为之盘桓，而成都守备由是粗完。

甲子，蛮长驱而北，陷双流。庚午，耽遣节度副使柳盘往见之，杜元忠授盘书一通，曰：“此通和之后，骠信与军府相见之仪也。”其仪皆以王者自处，语极骄慢。又遣人负彩幕至城南，云欲张陈蜀王厅以居骠信。

癸酉，废定边军，复以七州归西川。是日，蛮军抵成都城下。前一日，卢耽遣先锋游奕使王昼至汉州诇援军，且趣之。时兴元六千人，凤翔四千人已至汉州，会窦滂以忠武、义成、徐宿四千人自导江奔汉州，就援军以自存。丁丑，王昼以兴元、资、简兵三千馀人军于毗桥，遇蛮前锋，与战，不利，退保汉州。时成都日望援军之至，而窦滂自以失地，欲西川相继陷没以分其责。每援军自北至，辄说之曰：“蛮众多于官军数十倍，官军远来疲弱，未易遽前。”诸将信之，皆狐疑不进。成都十将李自孝阴与蛮通，欲焚城东仓为内应，城中执而杀之。后数日，蛮果攻城，久之，城中无应而止。

二月癸未朔，蛮合梯冲四面攻成都，城上以钩缳挽之使近，投火沃油焚之，攻者皆死。卢耽以杨庆复、摄左都押牙李骧各帅突将出战，杀伤蛮二千馀人。会暮，焚其攻具三千馀物而还。蜀人素怯，其突将新为庆复所奖拔，且利于厚赏，勇气自倍，其不得出者皆愤郁求奋。后数日，贼取民篱，重沓湿而屈之，以为蓬，置人其下，举以抵城而㔉之，矢石不能入，火不能然。庆复镕铁汁而灌之，攻者又死。

乙酉，支详遣使与蛮约和。丁亥，蛮敛兵请和。戊子，遣使迎支详。时颜庆复以援军将至，详谓蛮使曰：“受诏诣定边约和，今云南乃围成都，则与向日诏旨异矣。且朝廷所以和者，冀其不犯成都也，今矢石昼夜相交，何谓和乎。”蛮见和使不至，庚寅，复进攻城。辛卯，城中出兵击之，乃退。

初，韦皋招南诏以破吐蕃，既而蛮诉以无甲弩，皋使匠往教之，数岁，蛮中甲弩皆精利。又，东蛮苴那时、勿邓、梦冲三部助皋破吐蕃有功，其后边吏遇之无状，东蛮怨唐深，自附于南诏，每从南诏入寇，为之尽力，得唐人，皆虐杀之。

朝廷贬窦滂为康州司户，以颜庆复为东川节度使，凡援蜀诸军皆受庆复节制。癸巳，庆复至新都，蛮分兵往拒之。甲午，与庆复遇，庆复大破蛮军，杀二千馀人，蜀民数千人争操芟刀、白棓以助官军，呼声震野。乙未，蛮步骑数万复至。会右武卫上将军宋威以忠武军二千人至，即与诸军会战，蛮军大败，死者五千馀人，退保星宿山。威进军沱江驿，距成都三十里。蛮遣其臣杨定保诣支详请和，详曰：“宜先解围退军。”定保还，蛮围城如故。城中不知援军之至，但见其数来请和，知援军必胜矣。戊戌，蛮复请和，使者十返，城中亦依违答之。蛮以援军在近，攻城尤急，骠信以下，亲立矢石之间。庚子，官军至城下，与蛮战，夺其升迁桥。是夕，蛮自烧攻具遁去，比明，官军乃觉之。

初，朝廷使颜庆复救成都，命宋威屯绵、汉为后继。威乘胜先至城下，破蛮军，功居多，庆复疾之。威饭士欲追蛮军，城中战士亦欲与北军合势俱进，庆复牒威，夺其军，勒归汉州。蛮至双流，阻新穿水，造桥未能成，狼狈失度。三日桥成，乃得过，断桥而去。甲兵、服物遗弃于路，蜀人甚恨之。黎州刺史严师本收散卒数千保邛州，蛮围之二日，不克，亦舍去。

颜庆复始教蜀人筑壅门城，穿堑引水满之，植鹿角，分营铺，蛮知有备，自是不复犯成都矣。十二年夏四月，以门下侍郎同平章事路岩为西川节度使。

十四年。南诏寇西川，又寇黔南，黔中经略使秦匡谋兵少不敌，弃城奔荆南，荆南节度使杜淙囚而奏之。六月乙未，敕斩匡谋，籍没其家赀。

西川节度使路岩，喜声色游宴，委军府政事于亲吏边咸、郭筹，皆先行后申，上下畏之。尝大阅，二人议事，默书纸相示而焚之，军中以为有异图，惊惧不安。朝廷闻之，十一月戊辰，徙岩荆南节度使。

僖宗乾符元年冬十一月，南诏寇西川，作浮梁，济大渡河。防河都知兵马使、黎州刺史黄景复俟其半济击之，蛮败走，断其浮梁。蛮以中军多张旗帜当其前，而分兵潜出上下流各二十里，夜作浮梁，诘朝俱济，袭破诸城栅，夹攻景复。力战三日，景复阳败走，蛮尽锐追之，景复设三伏以待之，蛮过三分之二，乃发伏击之，蛮兵大败，杀二千馀人，追至大渡河南而还，复修完城栅而守之。蛮归，至之罗谷，遇国中发兵继至，新旧相合，钲鼓声闻数十里。复寇大渡河，与唐夹水而军。诈云求和，又自上下流潜济，与景复战连日。西川援兵不至，而蛮众日益，景复不能支，军遂溃。

十二月，南诏乘胜陷黎州，入邛峡关，攻雅州。大渡河溃兵奔入邛州，成都惊扰，民争入城，或北奔他州。城中大为守备，而堑垒比乡时严固。骠信使其坦绰遗节度使牛丛书云：“非敢为寇也，欲入见天子，面诉数十年为谗人离间冤抑之事。傥蒙圣恩矜恤，当还与尚书永敦邻好。今假道贵府，欲借蜀王厅留止数日，即东上。”丛素懦怯，欲许之，杨庆复以为不可，斩其使者，留二人，授以书，遣还。书辞极数其罪，詈辱之，蛮兵及新津而还。丛恐蛮至，豫焚城外民居荡尽，蜀人尤之。诏发河东、山南西道、东川兵援之，仍命天平节度使高骈诣西川制置蛮事。

二年春正月丙戌，以高骈为西川节度使。高骈至剑州，先遣使走马开成都门。或谏曰：“蛮寇逼近成都，相公尚远，万一狶突，奈何。”骈曰：“吾在交趾破蛮三十万众，蛮闻我来，逃窜不暇，何敢辄犯成都。今春气向暖，数十万人蕴积城中，生死共处，污秽郁蒸，将成疠疫，不可缓也。”使者至成都，开门纵民出，各复常业，乘城者皆下城解甲，民大悦。蛮方攻雅州，闻之，遣使请和，引兵去。骈又奏：“南蛮小丑，易以枝梧。今西川新旧兵已多，所发长武、鄜坊、河东兵，徒有劳费，并乞勒还。”敕止河东兵而己。

高骈至成都，明日，发步骑五千追南诏，至大渡河，杀获甚众，擒其酋长数十人，至成都，斩之。修复邛峡关、大渡河诸城栅，又筑城于戎州马湖镇，号平夷军，又筑城于沐源川，皆蛮入蜀之要道也，各置兵数千戍之。自是蛮不复入寇。骈召黄景复责以大渡河失守，腰斩之。骈又奏请自将本管及天平、昭义、义成等军共六万击南诏，诏不许。

先是，南诏督爽屡牒中书，辞语怨望，中书不答。卢携奏称“如此，则蛮益骄，谓唐无以答，宜数其十代受恩以责之。然自中书发牒，则嫌于体敌，请赐高骈及岭南节度使辛谠诏，使录诏白，牒与之。”从之。

三年春三月，南诏遣使者诣高骈求和，而盗边不息，骈斩其使者。蛮之陷交趾也，虏安南经略判官杜骧妻李瑶。瑶，宗室之疏属也。蛮遣瑶还，递木夹以遗骈，称“督爽牒西川节度使”，辞极骄慢。骈送瑶京师。甲辰，复牒南诏，数其负累圣恩德，暴犯边境，残贼欺诈之罪，安南、大渡覆败之状，折辱之。

冬十月，西川节度使高骈筑成都罗城，使僧景仙规度，周二十五里，悉召县令庀徒赋役，吏受百钱以上皆死。蜀土疏恶，以甓甃之，环城十里内取土，皆刬丘垤平之，无得为坎陷以害耕种。役者不过十日而代，众乐其均，不费扑挞而功办。自八月癸丑筑之，至十一月戊子毕工。役之始作也，骈恐南诏扬声入寇，虽不敢决来，役者必惊扰，乃奏遣景仙游行入南诏，说谕骠信使归附中国，仍许妻以公主，因与议二国礼仪，久之不决。骈又声言欲巡边，朝夕通烽火，至大渡河而实不行，蛮中惴恐。由是讫于城成，边候无风尘之警。先是，西川将吏入南诏，骠信皆坐受其拜。骈以其俗尚浮屠，故遣景仙往，骠信果帅其大臣迎拜，信用其言。

四年。南诏酋龙嗣立以来，为边患殆二十年，中国为之虚耗，而其国中亦疲弊。酋龙卒，谥曰景庄皇帝。子法立，改元贞明承智大同，国号鹤拓，亦号大封人。法好田猎、酣饮，委国事于大臣。

闰二月，岭南西道节度使辛谠奏，南诏遣陁西段嵯宝等来请和，且言：“诸道兵戍邕州岁久，馈饷之费，疲弊中国，请许其和，使羸瘵息肩”，诏许之。谠遣大将杜弘等赍书币，送嵯宝还南诏，但留荆南、宣歙数军戍邕州，自是诸道兵什减其七。

五年夏四月，南诏遣其酋望赵宗政来请和亲，无表，但令督爽牒中书，请为弟而不称臣。诏百官议之，礼部侍郎崔澹等以为“南诏骄僭无礼，高骈不达大体，反因一僧呫嗫卑辞诱致其使，若从其请，恐垂笑后代。”高骈闻之，上表与澹争辨。诏谕解之。

五月，邕州大将杜弘送段嵯宝至南诏，逾年而还。甲辰，辛谠复遣摄巡官贾宏、大将左瑜、曹朗使于南诏。

冬十二月，南诏使者赵宗政还其国。中书不答督爽牒，但作西川节度使崔安潜书意，使安潜答之。

六年春正月，贾宏等未至南诏，相继卒于道中，从者死亦太半。时辛谠己病风痹，召摄巡官徐云虔，执其手曰：“谠己奏朝廷发使入南诏，而使者相继物故，奈何。吾子既仕则思徇国，能为此行乎。谠恨风痹，不能拜耳。”因呜咽流涕。云虔曰：“士为知己死。明公见辟，恨无以报德，敢不承命。”谠喜，厚具资装而遣之。

二月丙寅，云虔至善阐城，骠信见大使抗礼，受副使以下拜。己巳，骠信使慈双羽、杨宗就馆谓云虔曰：“贵府牒欲骠信称臣，奉表贡方物。骠信己遣人自西川入唐，与唐约为兄弟，不则舅甥。夫兄弟、舅甥，书币而已，何表贡之有。”云虔曰：“骠信既欲为弟、为甥，骠信景庄之子，景庄岂无兄弟，于骠信为诸父，骠信为君，则诸父皆称臣，况弟与甥乎。且骠信之先，由大唐之命，得合六诏为一，恩德深厚，中间小忿，罪在边鄙。今骠信欲修旧好，岂可违祖考之故事乎。顺祖考，孝也。事大国，义也。息战争，仁也。审名分，礼也。四者皆合，德也，可不勉乎。”骠信待云虔甚厚，以木夹二授云虔，其一上中书门下，其一牒岭南西道，然犹未肯奉表称贡。

广明元年春三月庚午，以左金吾大将军陈敬瑄为西川节度使，代崔安潜。安南军乱，节度使曾衮出城避之，诸道兵戍邕管者往往自归。

赵宗政之还南诏也，西川节度使崔安潜表以崔澹之议为是，且曰：“南诏小蛮，本云南一郡之地，今遣使与和，彼谓中国为怯，复求尚主，何以拒之。”上命宰相议之，卢携、豆卢瑑上言：“大中之末，府库充实。自咸通以来，蛮两陷安南、邕管，一入黔中，四犯西川，征兵运粮，天下疲弊，逾十五年，租赋太半不入京师，三使、内库由兹虚竭，战士死于瘴疠，百姓困为盗贼，致中原榛杞，皆蛮故也。前岁冬，蛮不为寇，由赵宗政未归。去岁冬，蛮不为寇，由徐云虔覆命，蛮尚有冀望。今安南子城为叛卒所据，节度使攻之未下，自馀戍卒多已自归，邕管客军又减其半。冬期且至，傥蛮寇侵轶，何以支梧。不若且遣使臣报复，纵未得其称臣奉贡，且不使之怀怨益深，坚决犯边，则可矣。”乃作诏赐陈敬瑄，许其和亲，不称臣。令敬瑄录诏白，并移书与之，仍增赐金帛。以嗣曹王龟年为宗正少卿充使，以徐云虔为副使，别遣内使，共赍诣南诏。

中和元年秋八月，宗正少卿嗣曹王龟年自南诏还，骠信上表款附，请悉遵诏旨。二年秋七月，南诏上书请早降公主，诏报以方议礼仪。

三年秋七月，南诏遣布燮杨奇肱来迎公主。诏陈敬瑄以书辞以“銮舆巡幸，仪物未备，俟还京邑，然后出降”。奇肱不从，直前至成都。冬十月，以宗女为安化长公主妻南诏。

唐僖宗乾符五年。振武节度使李国昌之子克用为沙陀副兵马使，戍蔚州。时河南盗贼蜂起，云州沙陀兵马使李尽忠与牙帐康君立、薛志勤、程怀信、李存璋等谋曰：“今天下大乱，朝廷号令不复行于四方，此乃英雄立功名富贵之秋也。吾属虽各拥兵众，然李振武功大官高，名闻天下，其子勇冠诸军，若辅以举事，代北不足平也。”众以为然。君立，兴唐人。存璋，云州人。志勤，奉诚人也。

会大同防御使段文楚兼水陆发运使，代北荐饥，漕运不继，文楚颇减军士衣、米，又用法稍峻，军士怨怒。尽忠遣君立潜诣蔚州说克用起兵，除文楚而代之。克用曰：“吾父在振武，俟我禀之。”君立曰：“今机事已泄，缓则生变，何暇千里禀命乎。”于是尽忠夜帅牙兵攻牙城，执文楚及判官柳汉璋等系狱，自知军州事，遣召克用。克用帅其众趣云州，行收兵，二月庚午，至城下，众且万人，屯于斗鸡台下。壬申，尽忠遣使送符印，请克用为防御留后。癸酉，尽忠械文楚等五人送斗鸡台下，克用令军士飧而食之，以骑践其骸。甲戌，克用入府舍视事。令将士表求敕命，朝廷不许。

李国昌上言：“乞朝廷速除大同防御使。若克用违命，臣请帅本道兵讨之，终不爱一子以负国家。”朝廷方欲使国昌谕克用，会得其奏，乃以司农卿支详为大同军宣谕使，诏国昌语克用，令迎候如常仪，除克用官，必令称惬。又以太仆卿卢简方为大同防御使。

朝廷以李克用据云中，夏四月，以前大同军防御使卢简方为振武节度使，以振武节度使李国昌为大同节度使，以为克用必无以拒也。

李国昌欲父子并据两镇，得大同制书，毁之，杀监军，不受代，与李克用合兵陷遮虏军，进击宁武及岢岚军。卢简方赴振武，至岚州而薨。

丁巳，河东节度使窦浣发民堑晋阳。己未，以都押衙康传圭为代州刺史，又发土团千人戍代州。土团至城北，娖队不发，求优赏。时府库空竭，浣遣马步都虞候邓虔往慰谕之，土团剐虔，床舁其尸入府。浣与监军自出慰谕，人给钱三百、布一端，众乃定。押牙田公锷给乱军钱布，众遂劫之以为都将，赴代州，浣借商人钱五万缗以助军。朝廷以浣为不才，六月，以前昭义节度使曹翔为河东节度使。

沙陀焚唐林、崞县，入忻州境。

冬十月，诏昭义节度使李钧、幽州节度使李可举与吐谷浑酋长赫连铎、白义诚、沙陀酋长安庆、萨葛酋长米海万合兵讨李国昌父子于蔚州。十一月甲午，岢岚军翻城应沙陀。丁未，以河东宣慰使崔季康为河东节度、代北行营招讨使。沙陀攻石州，庚戌，崔季康救之。

十二月，崔季康及昭义节度使李钧与李克用战于洪谷，两镇兵败，钧战死。昭义兵还至代州，士卒剽掠，代州民杀之殆尽，馀众自鸦鸣谷走归上党。

广明元年春正月，沙陀入雁门关，寇忻、代。二月庚戌，沙陀二万馀人逼晋阳。辛亥，陷太谷。遣汝州防御使博昌诸葛爽帅东都防御兵救河东。

夏四月丁酉，以太仆卿李琢为蔚、朔等州招讨都统、行营节度使。琢，听之子也。

以李琢为蔚朔节度使，仍充都统。六月庚子，李琢奏沙陀二千来降。琢将兵万人屯代州，与卢龙节度使李可举、吐谷浑都督赫连铎共讨沙陀。李克用遣大将高文集守朔州，自将其众拒可举于雄武军。铎遣人说文集归国，文集执克用将傅文达与沙陀酋长李友金、萨葛都督米海万、安庆都督史敬存皆降于琢，开门迎官军。友金，克用之族父也。

秋七月，李克用自雄武军引兵还击高文集于朔州，李可举遣行军司马韩玄绍邀之于药儿岭，大破之，杀七千馀人，李尽忠、程怀信皆死。又败之于雄武军之境，杀万人。李琢、赫连铎进攻蔚州，李国昌战败，部众皆溃，独与克用及宗族北入达靼。诏以铎为云州刺史、大同军防御使，吐谷浑白义成为蔚州刺史，萨葛米海万为朔州刺史，加李可举兼侍中。

达靼，本靺鞨之别部也，居于阴山。后数月，赤连铎阴赂达靼，使取李国昌父子。李克用知之，时与其豪帅游猎，置马鞭木叶或悬针，射之无不中，豪帅心服。又置酒与饮，酒酣，克用言曰：“吾得罪天子，愿效忠而不得。今闻黄巢北来，必为中原患，一旦天子若赦吾罪，得与公辈南向，共立大功，不亦快乎。人生几何，谁能老死于沙碛邪。”达靼知无留意，乃止。

中和元年。代北监军陈景思帅沙陀酋长李友金及萨葛安庆、吐谷浑诸部入援京师。瞿稹、李友金说陈景思召李克用。事见《黄巢之乱》。

李克用牒河东，称奉诏将兵五万讨黄巢，令具顿递，招讨使郑从谠闭城以备之。克用屯于汾东，从谠犒劳，给其资粮，累日不发。李克用自至城下大呼，求与从谠相见，从谠登城谢之。癸亥，复求发军赏给，从谠以钱千缗、米千斛遗之。甲子，克用纵沙陀剽掠居民，城中大骇。从谠求救于振武节度使契苾璋，璋引突厥、吐谷浑救之，破沙陀两寨，克用追战至晋阳城南，璋引兵入城，沙陀掠阳曲、榆次而去。夏六月，李克用遇大雨，己亥，引兵北还，陷忻、代二州，因留居代州。郑从谠遣教练使论安等军百井以备之。秋七月，论安自百井擅还，郑从谠不解靴衫，斩之，灭其族。更遣都头温汉臣将兵屯百井。契苾璋引兵还振武。

二年。李克用寇蔚州，三月，振武节度使契苾璋奏与天德、大同共讨克用。诏郑从谠与相知应接。

李克用虽累表请降，而据忻、代州，数侵掠并、汾，争楼烦监。义武节度使王处存与克用世为婚姻。冬十月，诏处存谕克用“若诚心款附，宜且归朔州俟朝命。若暴横如故，当与河东、大同共讨之。”

行营都监杨复光说王重荣，使以朝旨谕郑从谠召克用使平黄巢。王铎以墨敕召李克用，谕郑从谠。十一月，克用将沙陀万七千自岚、石路趣河中。十二月，以忻、代等州留后李克用为雁门节度使。李克用将兵四万至河中，讨黄巢。馀事并见《黄巢之乱》。