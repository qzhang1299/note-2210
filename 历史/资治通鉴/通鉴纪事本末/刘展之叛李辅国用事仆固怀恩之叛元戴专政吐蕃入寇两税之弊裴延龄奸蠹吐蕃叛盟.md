唐肃宗上元元年冬十一月，御史中丞李铣、宋州刺史刘展皆领淮西节度副使。铣贪暴不法，展刚强自用，故为其上者多恶之。节度使王仲升先奏铣罪而诛之。时有谣言曰：“手执金刀起东方。”仲升使监军使内左常侍邢延恩入奏：“展倔强，不受命，姓名应谣谶，请除之。”延恩因说上曰：“展与李铣一体之人，今铣诛，展不自安，苟不去之，恐其为乱。然展方握强兵，宜以计去之。请除展江淮都统，代李峘，俟其释兵赴镇，中道执之，此一夫力耳。”上从之，以展为都统淮南东江南西浙西三道节度使，密敕旧都统李峘及淮南东道节度使邓景山图之。

延恩以制书投展，展疑之，曰：“展自陈留参军，数年至刺史，可谓暴贵矣。江淮租赋所出，今之重任，展无勋劳，又非亲贤，一旦恩命宠擢如此，得非有谗人间之乎？”因泣下。延恩惧，曰：“公素有才望，主上以江淮为忧，故不次用公，公反以为疑，何哉。”展曰：“事苟不欺，印节可先得乎？”延恩曰：“可。”乃驰诣广陵，与峘谋，解峘印节以授展。展得印节，乃上表谢恩。牒追江淮亲旧，置之心膂，三道官属，遣使迎驾，申图籍，相望于道。展悉举宋州兵七千趣广陵。


延恩知展已得其情，还奔广陵，与李峘、邓景山发兵拒之。移檄州县，言展反。展亦移檄言峘反，州县莫知所从。峘引兵渡江，与副使润州刺史韦儇、浙西节度使侯令仪屯京口，邓景山将万人屯徐城。展素有威名，御军严整，江淮人望风畏之。展倍道先期至，使人问景山曰：吾奉诏书赴镇，此何兵也。”景山不应。展使人呼于陈前曰：“汝曹皆吾民也，勿干吾旗鼓。”使其将孙待封、张法雷击之，景山众溃，与延恩奔寿州。展引兵入广陵，遣其将屈突孝标将兵三千徇濠、楚，王𣈶将兵四千略淮西。


李峘辟北固为兵场，插木以塞江口。展军于白沙，设疑兵于瓜州，多张火、鼓，若将趣北固者，如是累日。峘悉锐兵守京口以待之。展乃自上流济，袭下蜀。峘军闻之，自溃，峘奔宣城。


甲午，展陷润州。升州军士万五千人谋应展，攻金陵城，不克而遁。侯令仪惧，以后事授兵马使姜昌群，弃城走。昌群遣其将宗犀诣展降。丙申，展陷升州，以宗犀为润州司马、丹阳军使。使昌群领升州，以从子伯瑛佐之。


李峘之去润州也，副使李藏用谓峘曰：“处人尊位，食人重禄，临难而逃之，非忠也。以数十州之兵食，三江、五湖之险固，不发一矢而弃之，非勇也。失忠与勇，何以事君。藏用请收馀兵，竭力以拒之。”峘乃悉以后事授藏用，藏用收散卒得七百人，东至苏州，募壮士，得三千人，立栅以拒刘展。展遣其将传子昂、宗犀攻宣州，宣歙节度使郑炅之弃城走。李峘奔洪州。

李藏用与展将张景超、孙待封战于郁墅，兵败，奔杭州。景超遂据苏州，待封进陷湖州。展以其将许峄为润州刺史，李可封为常州刺史，杨持璧苏州刺史，待封领湖州事。景超进逼杭州，藏用使其将温晁屯馀杭。展以李晃为泗州刺史，宗犀为宣州刺史。

傅子昂屯南陵，将下江州，徇江西。于是屈突孝标陷濠、楚州，王𣈶陷舒、和、滁、庐等州，所向无不摧靡，聚兵万人，骑三千，横行江淮间。寿州刺史崔昭发兵拒之，由是𣈶不得西，止屯卢州。

初，上命平庐都知兵马使田神功将所部精兵三千屯任城。邓景山既败，与邢延恩奏，乞敕神功救淮南，未报。景山遣人趣之，且许以淮南金帛子女为赂，神功及所部皆喜，悉众南下，及彭城，敕神功讨展。展闻之，始有惧色，自广陵将兵八千拒之，选精兵二千渡淮，击神功于都梁山。展败走，至天长，以五百骑据桥拒战，又败，展独与一骑亡渡江。神功入广陵及楚州，大掠，杀商胡以千数，城中地穿掘略遍。

二年春正月，张景超引兵攻杭州，败李藏用将李疆于石夷门。孙待封自武康南出，将会景超攻杭州，温晁据险击败之，待封脱身奔乌程，李可封以常州降。丁未，田神功使特进杨惠元等千五百人西击王𣈶。辛亥夜，神功先遣特进范知新等将四千人自白沙济，西趣下蜀。邓景山等将千人自海陵济，东趣常州，神功与邢延恩将三千人军于瓜州，壬子，济江。展将步骑万馀陈于蒜山。神功以舟载兵趣金山。会大风，五舟飘抵金山下，展屠其二舟，沈其三舟，神功不得渡，还军瓜州。而范知新等兵已至下蜀，展击之，不胜。弟殷劝展引兵逃入海，可延岁月。展曰：“若事不济，何用多杀人父子乎。死早晚，等耳。”遂更帅众力战。将军贾隐林射展，中目而仆，遂斩之。刘殷、许峄等皆死。隐林，滑州人也。

杨惠元等击破王𣈶于淮南，𣈶引兵东走，至常熟，乃降。孙待封诣李藏用降。张景超聚兵至七千馀人，闻展死，悉以兵授张法雷，使攻杭州，景超逃入海。法雷至杭州，李藏用击破之，馀党皆平。平卢军大掠十馀日。安、史之乱，乱兵不及江、淮，至是，其民始罹荼毒矣。

唐肃宗至德元载。张良娣性巧慧，能得上意，从上来朔方。时从兵单寡，良娣每寝，常居上前。上曰：“御寇非妇人所能。”良娣曰：“仓猝之际，妾以身当之，殿下可从后逸去。”至灵武，产子，三日起，缝战士衣。上止之，对曰：“此非妾自养之时。”上以是益怜之。

肃宗即位于灵武，遣使召李泌于颍阳，谒见，大喜，时事皆咨之。上以建宁王倓为天下兵马元帅，李泌劝上用广平王俶，倓闻而谢之。事见《安史之乱》。

上皇赐张良娣七宝鞍，李泌言于上曰：“今四海分崩，当以俭约示人，良娣不宜乘此。请撤其珠玉付库吏，以俟有战功者赏之。”良娣自阁中言曰：“邻里之旧，何至如是。”上曰：“先生为社稷计也。”遽命撤之。建宁王倓泣于廊下，声闻于上。上惊，召问之，对曰：“臣比忧祸乱未已，今陛下从谏如流，不日当见陛下迎上皇还长安，是以喜极而悲耳。”良娣由是恶泌及倓。上又谓泌曰：“良娣祖母，昭成太后之妹也，上皇所念。朕欲使正位中宫，以慰上皇心，何如？”对曰：“陛下在灵武，以群臣望尺寸之功，故践大位，非私己也。至于家事，宜待上皇之命，不过晚岁月之间耳。”上从之。

时张良娣与李辅国相表里，皆恶泌。建宁王倓谓泌曰：“先生举倓于上，得展臣子之效，无以报德，请为先生除害。”泌曰：“何也。”倓以良娣为言。泌曰：“此非人子所言，愿王姑置之，勿以为先。”倓不从。

二载春正月，上从容谓李泌曰：“广平为元帅逾年，今欲命建宁专征，又恐势分，立广平为太子，何如？”对曰：“臣固尝言之矣，戎事交切，须即区处，至于家事，当俟上皇。不然，后代何以辨陛下灵武即位之意邪。此必有人欲令臣与广平有隙耳，臣请以语广平，广平亦必未敢当。”泌出，以告广平王俶，俶曰：“此先生深知其心，欲曲成其美也。”乃入，固辞，曰：“陛下犹未奉晨昏，臣何心敢当储副。愿俟上皇还宫，臣之幸也。”上赏慰之。

李辅国本飞龙小儿，粗闲书计，给事太子宫，上委信之。辅国外恭谨寡言而内狡险，见张良娣有宠，阴附会之，与相表里。建宁王倓数于上前，诋讦二人罪恶。二人谮之于上曰：“倓恨不得为元帅，谋害广平王。”上怒，赐倓死。于是广平王俶及李泌皆内惧。俶谋去辅国及良娣，泌曰：“不可，王不见建宁之祸乎？”俶曰：“窃为先生忧之。”泌曰：“泌与主上有约矣，俟平京师，则去还山，庶免于患。”俶曰：“先生去，则俶益危矣。”泌曰：“王但尽人子之孝，良娣妇人，王委曲顺之，亦何能为。”

上尝就泌饮酒，同榻而寝。而李辅国请取契钥付泌，泌请使辅国掌之，上许之。泌曰：“臣今报德足矣，复为闲人，何乐如之。”上曰：“朕与先生累年同忧患，今方相同娱乐，奈何遽欲去乎？”泌曰：“臣有五不可留，愿陛下听臣去，免臣于死。”上曰：“何谓也。”对曰：“臣遇陛下太早，陛下任臣太重，宠臣太深，臣功太高，迹太奇，此其所以不可留也。”上曰：“且眠矣，异日议之。”对曰：“陛下今就臣榻卧，犹不得请，况异日香案之前乎。陛下不听臣去，是杀臣也。”上曰：“不意卿疑朕如此，岂有如朕而办杀卿邪。是直以朕为句践也。”对曰：“陛下不办杀臣，故臣求归。若其既办，臣安得复言。且杀臣者，非陛下也，乃五不可也。陛下向日待臣如此，臣于事犹有不敢言者，况天下既安，臣敢言乎？”上良久曰：“卿以朕不从卿北伐之谋乎？”对曰：“非也。所不敢言者，乃建宁耳。”上曰：“建宁朕之爱子，性英果，艰难时有功，朕岂不知之。但因此为小人所教，欲害其兄，图继嗣，朕以社稷大计，不得已而除之。卿不细知其故邪。”对曰：“若有此心，广平当怨之。广平每与臣言其冤，辄流涕呜咽。臣今必辞陛下去，始敢言之耳。”上曰：“渠尝夜扪广平，意欲加害。”对曰：“此皆出谗人之口，岂有建宁之孝友聪明，肯为此乎。且陛下昔欲用建宁为元帅，臣请用广平。建宁若有此心，当深憾于臣，而以臣为忠，益相亲善。陛下以此，可察其心矣。”上乃泣下曰：“先生言是也。既往不咎，朕不欲闻之。”泌曰：“臣所以言之者，非咎既往，乃欲陛下慎将来耳。昔天后有四子，长曰太子弘，天后方图称制，恶其聪明，鸩杀之，立次子雍王贤。贤内忧惧，作《黄台瓜辞》，冀以感悟天后。天后不听，贤卒死于黔中。其辞曰：种瓜黄台下，瓜熟子离离。一摘使瓜好，再摘使瓜稀，三摘犹为可，四摘抱蔓归。今陛下已一摘矣，慎无再摘。”上愕然曰：“安有是哉。卿录是辞，朕当书绅。”对曰：“陛下但识之于心，何必形于外也。”是时广平王有大功，良娣忌之，潜构流言，故泌言及之。泌复固请归山，上曰：“俟将发此议之。”冬十月，李泌归衡山。

乾元元年春二月癸卯朔，以殿中监李辅国兼太仆卿。辅国依附张淑妃，判元帅府行军司马，势倾朝野。三月戊寅，立张淑妃为皇后，张后生兴王佋，才数岁，欲以为嗣。上疑未决，从容谓考功郎中知制诰李揆曰：“成王长，且有功，朕欲立为太子，卿意何如？”揆再拜贺曰：“此社稷之福，臣不胜大庆。”上喜，曰：“朕意决矣。”庚寅，立成王俶为皇太子。揆，玄道之玄孙也。

二年春二月壬子，月食，既。先是，百官请加皇后尊号曰辅圣，上以问中书舍人李揆，对曰：“自古皇后无尊号，惟韦后有之，岂足为法。”上惊曰：“庸人几误我。”会月食，事遂寝。后与李辅国相表里，横于禁中，干豫政事，请托无穷，上颇不悦，而无如之何。

太子詹事李辅国，自上在灵武，判元帅行军司马事，侍直帷幄，宣传诏命，四方文奏，宝印符契，晨夕军号，一以委之。及还京师，专掌禁兵，常居内宅。制敕必经辅国押署，然后施行。宰相百司，非时奏事，皆因辅国关白、承旨。常于银台门决天下事，事无大小，辅国口为制敕，写付外施行，事毕闻奏。又置察事数十人，潜令于人间听察细事，即行推按，有所追索，诸司无敢拒者。御史台、大理寺重囚，或推断未毕，辅国追诣银台，一时纵之。三司、府、县鞫狱，皆先诣辅国咨禀，轻重随意，称制敕行之，莫敢违者。宦官不敢斥其官，皆谓之“五郎”。李揆，山东甲族，见辅国执子弟礼，谓之“五父”。

及李岘为相，于上前叩头，论制敕皆应由中书出，具陈辅国专权乱政之状。上感寤，赏其正直。辅国所行事多所变更，罢其察事。辅国由是让行军司马，请归本官，上不许。夏四月壬寅，制“比缘军国务殷，或宣口敕处分。诸色取索及杖配囚徒，自今一切并停。如非正宣，并不得行。中外诸务，各归有司。英武军虞候及六军诸使、诸司等，比来或因论竞，悬自追摄，自今一切须经台、府，如所由处断不平，听具状奏闻。诸律令除十恶、杀人、奸盗、造伪外，馀烦冗一切删除，仍委中书、门下与法官详定闻奏。”辅国由是忌岘。

凤翔马坊押官为劫，天兴尉谢夷甫捕杀之，其妻讼冤。李辅国素出飞龙厩，敕监察御史孙蓥鞫之，无冤。又使御史中丞崔伯阳、刑部侍郎李晔、大理卿权献鞫之，与蓥同。妻犹不服，又使侍御史太平毛若虚鞫之。若虚倾巧士，希辅国意，归罪夷甫。伯阳怒，召若虚诘责，欲劾奏之。若虚先自归于上，上匿若虚于帘下。伯阳寻至，言若虚附会中人，鞫狱不直。上怒，叱出之。伯阳贬高要尉，献贬桂阳尉，晔与凤翔尹严向皆贬岭下尉，蓥除名，长流播州。吏部尚书同平章事李岘奏伯阳等无罪，责之太重，上以为朋党，五月辛巳，贬岘蜀州刺史。右散骑常侍韩择木入对，上谓之曰：“李岘欲专权，今贬蜀州，朕自觉用法太宽。”对曰：“李岘言直，非专权。陛下宽之，祇益圣德耳。”若虚录除御史中丞，威振朝廷。

上元元年夏六月甲申，兴王佋薨。佋，张后长子也，幼曰定王侗。张后以故数欲危太子，太子常以恭逊取容。会佋薨，侗尚幼，太子位遂定。

上皇爱兴庆宫，自蜀归，即居之。上时自夹城往起居，上皇亦间至大明宫。左龙武大将军陈玄礼、内侍监高力士久侍卫上皇。又命玉真公主、如仙媛、内侍王承恩、魏悦及梨园弟子常娱侍左右。上皇多御长庆楼，父老过者往往瞻拜，呼万岁，上皇常于楼下置酒食赐之。又尝召将军郭英乂等上楼赐宴。有剑南奏事官过楼下拜舞，上皇命玉真公主、如仙媛为之作主人。李辅国素微贱，虽暴贵用事，上皇左右皆轻之。辅国意恨，且欲立奇功以固其宠，乃言于上曰：“上皇居兴庆宫，日与外人交通。陈玄礼、高力士谋不利于陛下。今六军将士尽灵武勋臣，皆反仄不安，臣晓谕不能解，不敢不以闻。”上泣曰：“圣皇慈仁，岂容有此。”对曰：“上皇固无此意，其如群小何。陛下为天下主，当为社稷大计，消乱于未萌，岂得徇匹夫之孝。且兴庆宫与闾阎相参，垣墉浅露，非至尊所宜居。大内深严，奉迎居之，与彼何殊。又得杜绝小人荧惑圣听。如此，上皇享万岁之安，陛下有三朝之乐，庸何伤乎？”上不听。兴庆宫先有马三百匹，辅国矫敕取之，才留十匹。上皇谓高力士曰：“吾儿为辅国所惑，不得终孝矣。”

辅国又令六军将士号哭叩头，迎请上皇居西内，上泣不应。辅国惧。会上不豫，秋七月丁未，辅国矫称上语，迎上皇游西内。至睿武门。辅国将射生五百骑，露刃遮道，奏曰：“皇帝以兴庆宫湫隘，迎上皇迁居大内。”上皇惊，几坠。高力士曰：“李辅国何得无礼。”叱令下马，辅国不得已而下。力士因宣上皇诰曰：“诸将士各好在。”将士皆纳刃，再拜，呼万岁。力士又叱辅国与已共执上皇马鞚，侍卫如西内，居甘露殿。辅国帅众而退。所留侍卫兵才尪老数十人。陈玄礼、高力士及旧宫人皆不得留左右。上皇曰：“兴庆宫吾之王地，吾数以让皇帝，皇帝不受。今日之徙，亦吾志也。”是日，辅国与六军大将素服见上，请罪。上又迫于诸将，乃劳之曰：“南宫、西内，亦复何殊。卿等恐小人荧惑，防微杜渐，以安社稷，何所惧也。”刑部尚书颜真卿首帅百寮上表，请问上皇起居，辅国恶之，奏贬蓬州长史。

丙辰，高力士流巫州，王承恩流播州，魏悦流溱州，陈玄礼勒致仕。置如仙媛于归州，玉真公主出居玉真观。上更选后宫百馀人置西内，备洒扫。令万安、咸宜二公主视服膳。四方所献珍异，先荐上皇。然上皇日以不怿，因不茹荤，辟谷，浸以成疾。上初犹往问安，既而上亦有疾，但遣人起居。其后上稍悔寤，恶辅国，欲诛之，畏其握兵，竟犹豫不敢决。

二年。初，李辅国与张后同谋，迁上皇于西内。是日端午，山人李唐见上，上方抱幼女，谓唐曰：“朕念之，卿勿怪也。”对曰：“太上皇思见陛下，计亦如陛下之念公主也。”上泫然泣下，然畏张后，尚不敢诣西内。

秋八月癸丑朔，加开府仪同三司李辅国兵部尚书。乙未，辅国赴上，宰相朝臣皆送之，御厨具馔，太常设乐。辅国纵骄日甚，求为宰相，上曰：“以卿之功，何官不可为，其如朝望未允何。”辅国乃讽仆射裴冕等使荐已。上密谓萧华曰：“辅国求为宰相，若公卿表来，不得不与。”华出，问冕，曰：“初无此事。吾臂可断，宰相不可得。”华入言之，上大悦，辅国衔之。

建子月戊戌冬至，己亥，上朝上皇于西内。

宝应元年建辰月，李辅国以求宰相不得，怨萧华。庚午，以户部侍郎元载为京兆尹。载诣辅国固辞，辅国识其意。壬寅，以司农卿陶锐为京兆尹。辅国言萧华专权，请罢其相，上不许。辅国固请不已，乃从之，仍引元载代华。戊申，华罢为礼部尚书，以载同平章事，领度支、转运使如故。

建巳月甲寅，上皇崩于神龙殿，年七十八。乙卯，迁坐于太极殿。上以寝疾，发哀于内殿，群臣发哀于太极殿。蕃官剺面、割耳者四百馀人。丙辰，命苗晋卿摄冢宰。上自仲春寝疾，闻上皇登遐，哀慕，疾转剧，乃命太子监国。甲子，制改元。复以建寅为正月，月数皆如其旧。赦天下。

初，张后与李辅国相表里，专权用事，晚年，更有隙。内射生使三原程元振党于辅国。上疾笃，后召太子谓曰：“李辅国久典禁兵，制敕皆从之出，擅逼迁圣皇，其罪甚大，所忌者吾与太子。今主上弥留，辅国阴与程元振谋作乱，不可不诛。”太子泣曰：“陛下疾甚危，二人皆陛下勋旧之臣，一旦不告而诛之，必致震惊，恐不能堪也。”后曰：“然则太子姑归，吾更徐思之。”太子出，后召越王系谓曰：“太子仁弱，不能诛贼臣，汝能之乎？”对曰：“能。”系乃命内谒者监段恒俊选宦官有勇力者二百馀人，授甲于长生殿后。乙丑，后以上命召太子。元振知其谋，密告辅国，伏兵于陵霄门以俟之。太子至，以难告。太子曰：“必无是事。主上疾亟召我，我岂可畏死而不赴乎？”元振曰：“社稷事大，太子必不可入。”乃以兵送太子于飞龙厩，且以甲兵守之。是夜，辅国、元振勒兵三殿，收捕越王系、段恒俊及知内侍省事朱光辉等百馀人，系之。以太子之命，迁后于别殿。时上在长生殿，使者逼后下殿，并左右数十人幽于后宫，宦官、宫人皆惊骇逃散。丁卯，上崩，辅国等杀后并系及兖王僩。是日，辅国始引太子素服于九仙门与宰相相见，叙上皇晏驾，拜哭，始行监国之令。戊辰，发大行皇帝丧于两仪殿，宣遗诏。己巳，代宗即位。高力士遇赦还，至朗州，闻上皇崩，号恸呕血而卒。

李辅国恃功益横，明谓上曰：“大家但居禁中，外事听老奴处分。”上内不能平，以其方握禁兵，外尊礼之。乙亥，号辅国为“尚父。”而不名，事无大小皆咨之，群臣出入皆先诣，辅国亦晏然处之。以内飞龙厩副使程元振为左监门卫将军。知内侍省事朱光辉及内常侍啖庭瑶、山人李唐等二十馀人皆流黔中。

夏五月，以李辅国为司空兼中书令。壬辰，贬礼部尚书萧华为峡州司马，元载希李辅国意以罪诬之也。

飞龙副使程元振谋夺李辅国权，密言于上，请稍加裁制。六月己未，解辅国行军司马及兵部尚书，馀如故。以元振代判元帅行军司马，仍迁辅国出居外第。于是道路相贺。辅国始惧，上表逊位，辛酉，罢辅国兼中书令，进爵博陆王。辅国入谢，愤咽而言曰：“老奴事郎君不了，请归地下事先帝。”上犹慰谕而遣之。秋九月乙未，加程元振骠骑大将军兼内侍监。

上在东宫，以李辅国专横，心甚不平。及嗣位，以辅国有杀张后之功，不欲显诛之。冬十月壬戌夜，盗入其第，窃辅国之首及一臂而去。敕有司捕盗，遣中使存问其家，为刻木首葬之，仍赠太傅。

代宗广德元年。骠骑大将军、判元帅行军司马程元振专权自恣，人畏之甚于李辅国。诸将有大功者，元振皆疾忌，欲害之。吐蕃入寇，元振不以时奏，致上狼狈出幸。上发诏征诸道兵，李光弼等皆忌元振居中，莫有至者。中外咸切齿而莫敢发言，太常博士柳伉上疏。语见《吐蕃入寇》。上以元振有保护功，十一月辛丑，削元振官爵，放归田里。

十二月，程元振既得罪，归三原，闻上还宫，衣妇人服，私入长安，复规任用，京兆府擒之以闻。

二年春正月壬寅，敕称“程元振变服潜行，将图不轨，长流溱州。”上念元振之功，复令于江陵安置。

唐肃宗宝应元年。初，回纥毗伽阙可汗为登里求婚，肃宗以仆固怀恩女妻之，为登里可敦。时征兵回纥以讨史朝义，可汗请与怀恩相见，上令怀恩往见之。怀恩为可汗言唐家恩信不可负，可汗悦，遣使上表，请助国讨朝义。

代宗广德元年。初，仆固怀恩受诏与回纥可汗相见于太原，河东节度使辛云京以可汗乃怀恩婿，恐其合谋袭军府，闭城自守，亦不犒师。及史朝义既平，诏怀恩送可汗出塞，往来过太原，云京亦闭城不与相闻。怀恩怒，具表其状，不报。怀恩将朔方兵数万屯汾州，使其子御史大夫玚将万人屯榆次，裨将李光逸等屯祁县，李怀光等屯晋州，张维岳等屯沁州。怀光本渤海靺鞨也，姓茹，为朔方将，以功赐姓。中使骆奉仙至太原，云京厚结之，为言怀恩与回纥连谋，反状已露。奉仙还，过怀恩，怀恩与饮于母前，母数让奉仙曰：“汝与吾儿约为兄弟，今又亲云京，何两面也。”酒酣，怀恩起舞，奉仙赠以缠头彩，怀恩欲酬之，曰：“来日端午，当更乐饮一日。”奉仙固请行，怀恩匿其马。奉仙谓左右曰：“朝来责我，又匿我马，将杀我也。”夜，逾垣而走。怀恩惊，遽以其马追还之。八月癸未，奉仙至长安，奏怀恩谋反。怀恩亦具奏其状，请诛云京、奉仙。上两无所问，优诏和解之。

怀恩自以兵兴以来，所在力战，一门死王事者四十六人，女嫁绝域，说谕回纥，再收两京，平定河南北，功无与比，而为人构陷，愤怨殊深。上书自讼，以为“臣昨奉诏送可汗归国，倾竭家赀，俾之上道。行至山北，云京、奉仙闭城不出祇迎，仍令潜行窃盗。回纥怨怒，亟欲纵兵，臣力为弥缝，方得出塞。云京、奉仙恐臣先有奏论，遂复妄称设备，与李抱玉共相组织。臣静而思之，其罪有六：昔同罗叛乱，臣为先帝扫清河曲，一也。臣男玢为同罗所虏，得间亡归，臣斩之以令众士，二也。臣有二女，远嫁外夷，为国和亲，荡平寇敌，三也。臣与男玚不顾死亡，为国效命，四也。河北新附，节度使皆握强兵，臣抚绥以安反侧，五也。臣说谕回纥，使赴急难，天下既平，送之归国，六也。臣既负六罪，诚合万诛，惟当吞恨九泉，衔冤千古，复何诉哉。臣受恩至重，夙夜思奉天颜，但以来瑱受诛，朝廷不示其罪，诸道节度，谁不疑惧。近闻诏追数人，尽皆不至，实畏中官谗口，虚受陛下诛夷。岂唯群臣不忠，正为回邪在侧。且臣前后所奏骆奉仙，词情非不摭实，陛下竟无处置，宠任弥深，皆由同类比周，蒙蔽圣听。窃闻四方遣人奏事，陛下皆云与骠骑议之，曾不委宰相可否，或稽留数月不还，远近益加疑阻。如臣朔方将士，功效最高，为先帝中兴主人，乃陛下蒙尘故吏，曾不别加优奖，反信谗嫉之词。子仪先已被猜，臣今又遭诋毁，弓藏鸟尽，信非虚言。陛下信其矫诬，何殊指鹿为马。傥不纳愚恳，且贵因循，臣实不敢保家，陛下岂能安国。忠言利行，惟陛下图之。臣欲公然入朝，恐将士留沮。今托巡晋、绛，于彼迁延，乞陛下特遣一介至绛州问臣，臣即与之同发。”

九月壬戌，上遣裴遵庆诣怀恩谕旨，且察其去就。怀恩见遵庆，抱其足号泣诉冤。遵庆为言圣恩优厚，讽令入朝。怀恩许诺。副将范志诚以为不可，曰：“公信其甘言，入则为来瑱，不复还矣。”明日，怀恩见遵庆，以惧死为辞，请令一子入朝，志诚又以为不可，遵庆乃还。御史大夫王翊使回纥还，怀恩先与可汗往来，恐翊泄其事，遂留之。

二年春正月丙午，遣检校刑部尚书颜真卿宣慰朔方行营。上之在陕也，真卿请奉诏召仆固怀恩，上不许。至是，上命真卿说谕怀恩入朝。对曰：“陛下在陕，臣往以忠义责之，使之赴难，彼犹有可来之理。今陛下还宫，彼进不成勤王，退不能释众，召之庸肯至乎。且言怀恩反者，独辛云京、骆奉仙、李抱玉、鱼朝恩四人耳，自外群臣皆言其枉。陛下不若以郭子仪代怀恩，可不战而服也。”时汾州别驾李抱真，抱玉之从父弟也，知怀恩有异志，脱身归京师。上方以怀恩为忧，召见抱真问计。对曰：“此不足忧也。朔方将士思郭子仪如子弟之思父兄，怀恩欺其众，云郭子仪已为鱼朝恩所杀，众信之，故为其用耳。陛下诚以子仪领朔方，彼皆不召而来耳。”上然之。

仆固怀恩既不为朝廷所用，遂与河东都将李竭诚潜谋取太原。辛云京觉之，杀竭诚，乘城设备。怀恩使其子玚将兵攻之，云京出与战，玚大败而还，遂引兵围榆次。上谓郭子仪曰：“怀恩父子，负朕实深。闻朔方将士思公如枯旱之望雨，公为朕镇抚河东，汾上之师必不为变。”戊午，以子仪为关内河东副元帅、河中节度等使。怀恩将士闻之，皆曰：“吾辈从怀恩为不义，何面目见汾阳王。”

丁卯，以郭子仪为朔方节度大使。二月，子仪至河中。

仆固玚围榆次，旬馀不拔，遣使急发祁县，兵李光逸尽与之。士卒未食，行不能前，十将白玉、焦晖以鸣镝射其后者。军士曰：“将军何乃射人。”玉曰：“今从人反，终不免死。死一也，射之何伤。”至榆次，玚责其迟，胡人曰：“我乘马，乃汉卒不行耳。”玚捶汉卒，卒皆怨怒，曰：“节度使党胡人。”其夕，焦晖、白玉帅众攻玚，杀之。仆固怀恩闻之，入告其母。母曰：“吾语汝勿反，国家待汝不薄。今众心既变，祸必及我，将如之何。”怀恩不对，再拜而出。母提刀逐之曰：“吾为国家杀此贼，取其心以谢三军。”怀恩疾走得免，遂与麾下三百渡河北走。

时朔方将浑释之守灵州，怀恩檄至，云全军归镇。释之曰：“不然，此必众溃矣。”将拒之，其甥张韶曰：“彼或翻然改图，以众归镇，何可不纳也。”释之疑未决。怀恩行速，先候者而至，释之不得已纳之。张韶以其谋告怀恩，怀恩以韶为间，杀释之而收其军，使韶主之。既而曰：“释之舅也，彼尚负之，安有忠于我哉。”他日，以事杖之，折其胫，寘于弥{山我}城而死。

都虞候张维岳在沁州，闻怀恩去，乘传至汾州，抚定其众，杀焦晖、白玉而窃其功，以告郭子仪。子仪使牙官卢谅至汾州，维岳赂谅，使实其言。子仪奏维岳杀玚，传首诣阙。群臣入贺，上惨然不悦，曰：“朕信不及人，致勋臣颠越，深用为愧，又何贺焉。”命辇怀恩母至长安，给待优厚，月馀，以寿终，以礼葬之，功臣皆感叹。

戊寅，郭子仪如汾州，怀恩之众数万悉归之，咸鼓舞涕泣，喜其来而悲其晚也。子仪知卢谅之诈，杖杀之。上以李抱真言有验，迁殿中少监。

夏六月，仆固怀恩至灵武，收合散亡，其众复振。上厚抚其家，癸未，下诏，称其“勋劳着于帝室，及于天下。疑隙之端，起自群小，察其深衷，本无他志。君臣之义，情实如初。但以河北既平，朔方已有所属，宜解河北副元帅、朔方节度等使，其太保兼中书令、大宁郡王如故。但当诣阙，更勿有疑。”怀恩竟不从。

秋八月，郭子仪自河中入朝。会泾原奏：“仆固怀恩引回纥、吐蕃十万众将入寇”，京师震骇。诏子仪帅诸将出镇奉天。上召问方略，对曰：“怀恩无能为也。”上曰：“何故。”对曰：“怀恩勇而少恩，士心不附，所以能入寇者，因思归之士耳。怀恩本臣偏裨，其麾下皆臣部曲，必不忍以锋刃相向，以此知其无能为也。”辛巳，子仪发，赴奉天。

九月辛亥，以郭子仪充北道邠宁泾原河西以来通和吐蕃使。仆固怀恩前军至宜禄，郭子仪使右兵马使李国臣将兵为郭晞后继。邠宁节度使白孝德败吐蕃于宜禄。冬十月，怀恩引回纥、吐蕃至邠州，白孝德、郭晞闭城拒守。

仆固怀恩与回纥、吐蕃进逼奉天，京师戒严。诸将请战，郭子仪不许，曰：“虏深入吾地，利于速战。吾坚壁以待之，彼以吾为怯，必不戒，乃可破也。若遽战而不利，则众心离矣。敢言战者斩。”辛未夜，子仪出陈于干陵之南。壬申未明，虏众大至。虏始以子仪为无备，欲袭之，忽见大军，惊愕，遂不战而退。子仪使裨将李怀光等将五千骑追虏，至麻亭而还。虏至邠州，丁丑，攻之，不克，乙酉，虏涉泾而遁。

怀恩之南寇也，河西节度使杨志烈发卒五千，谓监军柏文达曰：“河西锐卒尽于此矣，君将之以攻灵武，则怀恩有返顾之虑，此亦救京师之一奇也。”文达遂将其众击摧砂堡、灵武县，皆下之，进攻灵州。怀恩闻之，自永寿遽归，使蕃、浑二千骑夜袭文达，大破之，士卒死者殆半。文达将馀众归凉州，哭而入。志烈迎之，曰：“此行有安京室之功，卒死何伤。”士卒怨其言。未几，吐蕃围凉州，士卒不为用，志烈奔甘州，为沙陁所杀，凉州遂陷。

永泰元年春三月庚戌，吐蕃遣使请和，诏元载、杜鸿渐与盟于兴唐寺。上问郭子仪“吐蕃请盟，何如？”对曰：“吐蕃利我不虞，若不虞而来，国不可守矣。”乃相继遣河中兵戍奉天，又遣兵巡泾原以觇之。

仆固怀恩诱回纥、吐蕃、吐谷浑、党项、奴刺数十万众俱入寇，令吐蕃大将尚结悉赞磨、马重英等自北道趣奉天，党项帅任敷、郑庭、郝德等自东道趣同州，吐谷浑、奴刺之众自西道趣盩厔，回纥继吐蕃之后，怀恩又以朔方兵继之。

郭子仪使行军司马赵复入奏曰：“虏皆骑兵，其来如飞，不可易也。请使诸道节度使凤翔李抱玉、滑濮李光庭、邠州白孝德、镇西马璘、河南郝庭玉、淮西李忠臣各出兵以厄其冲要。”上从之。诸道多不时出兵。李忠臣方与诸将击球，得诏，亟命治行。诸将及监军皆曰：“师行必择日。”忠臣怒曰：“父母有急，岂可择日而后救邪。”即日勒兵就道。

怀恩中涂遇暴疾而归。丁酉，死于鸣沙。大将张诏代领其众，别将徐璜玉杀之，范志诚又杀璜玉而领其众。怀恩拒命三年，再引胡寇，为国大患，上犹为之隐，前后制敕未尝言其反。及闻其死，悯然曰：“怀恩不反，为左右所误耳。”

吐蕃至邠州，白孝德婴城自守。甲辰，吐蕃十万众至奉天，京城震恐。朔方兵马使浑瑊、讨击使白元光先戍奉天，虏始列营，瑊帅骁骑二百直冲之，身先士卒，虏众披靡。瑊挟虏将一人跃马而还，从骑无中锋镝者。城上士卒望之，勇气始振。乙巳，吐蕃进攻之，虏死伤甚众，数日，敛众还营。瑊夜引兵袭之，杀千馀人。前后与虏战二百馀合，斩首五千级。丙午，召郭子仪于河中，使屯泾阳。己酉，命李忠臣屯东渭桥，李光进屯云阳，马璘、郝庭玉屯便桥，李抱玉屯凤翔，内侍骆奉仙、将军李日越屯盩厔，同华节度使周智光屯同州，鄜坊节度使杜冕屯坊州，上自将六军屯苑中。

庚戌，下制亲征。辛亥，鱼朝恩请索城中，括士民私马，令城中男子皆衣皂，团结为兵，城门皆塞二开一。士民大骇，逾垣凿窦而逃者甚众，吏不能禁。朝恩欲奉上幸河中以避吐蕃，恐群臣论议不一。一旦，百官入朝，立班久之，合门不开，朝恩忽从禁军十馀人操白刃而出，宣言：“吐蕃数犯郊畿，车驾欲幸河中，何如？”公卿皆错愕，不知所对。有刘给事者，独出班抗声曰：“敕使反邪。今屯军如云，不戮力捍寇，而遽欲胁天子弃宗庙、社稷而去，非反而何。”朝恩惊沮而退，事遂寝。

自丙午至甲寅，大雨不止，故虏不能进。吐蕃移兵攻醴泉，党项西掠白水，东侵蒲津。丁巳，吐蕃大掠男女数万而去，所过焚庐舍，蹂禾稼殆尽。周智光引兵邀击，破之于澄城，因逐北至鄜州。智光素与杜冕不协，遂杀鄜州刺史张麟，坑冕家属八十一人，焚坊州庐舍三千馀家。

冬十月，吐蕃退至邠州，遇回纥，复相与入寇，辛酉，至奉天。癸亥，党项焚同州官廨、民居而去。

丙寅，回纥、吐蕃合兵围泾阳，子仪命诸将严设守备而不战。及暮，二虏退屯北原，丁卯，复至城下。是时，回纥与吐蕃闻仆固怀恩死，已争长，不相睦，分营而居，子仪知之。回纥在城西，子仪使牙将李光瓒等往说之，欲与之共击吐蕃。回纥不信，曰：“郭公固在此乎。汝绐我耳。若果在此，可得见乎？”光瓒还报，子仪曰：“今众寡不敌，难以力胜。昔与回纥契约甚厚，不若挺身往说之，可不战而下也。”诸将请选铁骑五百为卫从，子仪曰：“此适足为害也。”郭晞扣马谏曰：“彼，虎狼也，大人，国之元帅，奈何以身为虏饵。”子仪曰：“今战则父子俱死，而国家危。往以至诚与之言，或幸而见从，则四海之福也。不然，则身没而家全。”以鞭击其手曰：“去。”遂与数骑开门而出，使人传呼曰：“令公来。”回纥大惊。其大帅合胡禄都督药葛罗，可汗之弟也，执弓注矢立于陈前。子仪免胄、释甲、投枪而进，回纥诸酋长相顾曰：“是也。”皆下马罗拜。子仪亦下马，前执药葛罗手，让之曰：“汝回纥有大功于唐，唐之报汝亦不薄，奈何负约，深入吾地，侵逼畿县，弃前功，结怨仇，背恩德而助叛臣，何其愚也。且怀恩叛君弃母，于汝国何有。今吾挺身而来，听汝执我杀之，我之将士必致死与汝战矣。”药葛罗曰：“怀恩欺我，言天可汗已晏驾，令公亦捐馆，中国无主，我是以敢与之来。今知天可汗在上都，令公复总兵于此，怀恩又为天所杀，我曹岂肯与令公战乎？”子仪因说之曰：“吐蕃无道，乘我国有乱，不顾舅甥之亲，吞噬我边鄙，焚荡我畿甸，其所掠之财不可胜载，马牛杂畜，长数百里，弥漫在野，此天以赐汝也。全师而继好，破敌以取富，为汝计，孰便于此。不可失也。”药葛罗曰：“吾为怀恩所误，负公诚深，今请为公尽力，击吐蕃以谢过。然怀恩之子，可敦兄弟也，愿舍之勿杀。”子仪许之。回纥观者左右为两翼，稍前，子仪麾下亦进，子仪挥手却之，因取酒与其酋长共饮。药葛罗使子仪先执酒为誓，子仪酹地曰：“大唐天子万岁。回纥可汗亦万岁。两国将相亦万岁。有负约者，身陨陈前，家族灭绝。”杯至药葛罗，亦酹地曰：“如令公誓。”于是诸酋长皆大喜曰：“向以二巫师从军，巫言此行甚安稳，不与唐战，见一大人而还，今果然矣。”子仪遗之彩三千匹，酋长分以赏巫。子仪竟与定约而还。吐蕃闻之，夜引兵遁去。回纥遣其酋长石野那等六人入见天子。

药葛罗帅众追吐蕃，子仪使白元光帅精骑与之俱。癸酉，战于灵台西原，大破之，杀吐蕃万计，得所掠士女四千人。丙子，又破之于泾州东。丁丑，仆固怀恩将张休藏等降。辛巳，诏罢亲征，京城解严。

初，肃宗以陕西节度使郭英乂领神策军，使内侍鱼朝恩监其军。英乂入为仆射，朝恩专将之。及上幸陕，朝恩举在陕兵与神策军迎扈，悉号神策军，天子幸其营。及京师平，朝恩遂以军归禁中，自将之，然尚未得与北军齿。至是，朝恩以神策军从上屯苑中，其势浸盛，分为左右厢，居北军之右矣。

郭子仪以仆固名臣、李建忠等皆怀恩骁将，恐逃入外夷，请招之。名臣，怀恩之侄也，时在回纥营。上敕并旧将有功者皆赦其罪，令回纥送之。壬午，名臣以千馀骑来降。子仪使开府仪同三司慕容休贞以书谕党项帅郑庭、郝德等，皆诣凤翔降。

甲申，周智光诣阙献捷，再宿归镇。智光负专杀之罪未治，上既遣而悔之。

乙酉，回纥胡禄都督等二百馀人入见，前后赠赉缯帛十万匹，府藏空竭，税百官俸以给之。

大历元年春正月，周智光至华州，益骄横，召之，不至，上命杜冕从张献诚于山南以避之。智光遣兵于商山邀之，不获。智光自知罪重，乃聚亡命、无赖子弟，众至数万，纵其剽掠，以悦其心，擅留关中所漕米二万斛，藩镇贡献，往往杀其使者而夺之。

冬十二月癸卯，周智光杀陕州监军张志斌。智光素与陕州刺史皇甫温不协，志斌入奏事，智光馆之。志斌责其部下不肃，智光怒曰：“仆固怀恩不反，正由汝辈激之。我亦不反，今日为汝反矣。”叱下斩之，脔食其肉。朝士举选人，畏智光之暴，多自同州窃过，智光遣将将兵邀之于路，死者甚众。戊申，诏加智光检校左仆射，遣中使徐元仙持告身授之。智光慢骂曰：“智光有大功于天下国家，不与平章事而与仆射。且同、华地狭，不足展才，若益以陕、虢、商、鄜、坊五州，庶犹可耳。”因历数大臣过失，且曰：“此去长安百八十里，智光夜眠不敢舒足，恐踏破长安城，至于挟天子令诸侯，惟周智光能之。”元仙股栗。郭子仪屡请讨智光，上不许。

二年春正月丁巳，密诏郭子仪讨周智光，子仪命大将浑瑊、李怀光军于渭上。智光麾下闻之，皆有离心。己未，智光大将李汉惠自同州帅所部降于子仪。壬戌，贬智光澧州刺史。甲子，华州牙将姚怀、李延俊杀智光，以其首来献。

唐肃宗上元二年建子月戊子，御史中丞元载为户部侍郎，充勾当度支、铸钱、盐铁兼江淮转运等使。载初为度支郎中，敏悟善奏对，上爱其才，委以江淮漕运，数月，遂代刘晏，专掌财利。

代宗广德元年冬十月壬辰，诏以元载判元帅行军司马。冬十二月乙未，以苗晋卿为太保，裴遵庆为太子少傅，并罢政事。以宗正卿李岘为黄门侍郎、同平章事。遵庆既去，元载权益盛，以货结内侍董秀，使主书卓英倩潜与往来，上意所属，载必先知之。承意探微，言无不合，上以是愈爱之。英倩，金州人也。

永泰元年。华原令顾繇上言：“元载子伯和等招权受赂。”十二月戊戌，繇坐流锦州。

大历元年。元载专权，恐奏事者攻讦其私，乃请“百官凡论事，皆先白长官，长官白宰相，然后奏闻。”仍以上旨谕百官曰：“比日诸司奏事烦多，所言多谗毁，故委长官、宰相先定其可否。”刑部尚书颜真卿上疏，以为“郎官、御史，陛下之耳目，今使论事者先白宰相，是自掩其耳目也。陛下患群臣之为谗，何不察其言之虚实。若所言果虚，宜诛之。果实，宜赏之。不务为此，而使天下谓陛下厌听览之烦，托此为辞，以塞谏争之路，臣窃为陛下惜之。太宗著《司门式》，云其无门籍人，有急奏者，皆令门司与仗家引奏，无得关碍，所以防壅蔽也。天宝以后，李林甫为相，深疾言者，道路以目。上意不下逮，下情不上达，蒙蔽喑呜，卒成幸蜀之祸。陵夷至于今日，其所从来者渐矣。夫人主大开不讳之路，群臣犹莫敢尽言，况令宰相大臣裁而抑之，则陛下所闻见者不过三数人耳。天下之士从此钳口结舌，陛下见无复言者，以为天下无事可论，是林甫复起于今日也。昔林甫虽擅权，群臣有不咨宰相辄奏事者，则托以他事阴中伤之，犹不敢明令百司奏事皆先白宰相也。陛下傥不早寤，渐成孤立，后虽悔之，亦无及矣。”载闻而恨之，奏真卿诽谤。二月乙未，贬峡州别驾。

五年。观军容宣慰处置使、左监门卫大将军兼神策军使、内侍监鱼朝恩，专典禁兵，宠任无比。上常与议军国事，势倾朝野。朝恩好于广坐恣谈时政，陵侮宰相，元载虽强辩，亦拱默不敢应。

神策都虞侯刘希暹、都知兵马使王驾鹤皆有宠于朝恩。希暹说朝恩于北军置狱，使坊市恶少年罗告富室，诬以罪恶，捕系地牢，讯掠取服，籍没其家赀入军，并分赏告捕者。地在禁密，人莫敢言。朝恩每奏事，以必允为期。朝廷政事有不豫者，辄怒曰：“天下事有不由我者邪。”上闻之，由是不怿。

朝恩养子令徽尚幼，为内给使，衣绿，与同列忿争，归告朝恩。朝恩明日见上曰：“臣子官卑，为侪辈所陵，乞赐之紫衣。”上未应，有司已执紫衣在前，令徽服之，拜谢。上强笑曰：“儿服紫，大宜称心。”愈不平。

元载测知上指，乘间奏朝恩专恣不轨，请除之。上亦知天下共怨怒，遂令载为方略。朝恩每入殿，常使射生将周皓将百人自卫，又使其党陕州节度使皇甫温握兵于外以为援。载皆以重赂结之，故朝恩阴谋密语，上一一闻之，而朝恩不之觉也。

春正月辛卯，载为上谋，徙李抱玉为山南西道节度使，以温为凤翔节度使，外重其权，实内温以自助也。载又请割郿、虢、宝鸡、鄠、盩厔隶抱玉，兴平、武功、天兴、扶风隶神策军。朝恩喜于得地，殊不以载为虞，骄横如故。

刘希暹颇觉上意异，以告鱼朝恩，朝恩始疑惧。然上每见之，恩礼益隆，朝恩亦以此自安。皇甫温至京师，元载留之未遣，因与温及周皓密谋诛朝恩。既定计，载白上，上曰：“善图之，勿反受祸。”三月癸酉，寒食，上置酒宴贵近于禁中，载守中书省。宴罢，朝恩将还营，上留之议事，因责其异图。朝恩自辩，语颇悖慢，皓与左右擒而缢杀之，外无知者。上下诏罢朝恩观军容等使，内侍监如故，诈云朝恩受诏乃自缢，以尸还其家，赐钱六百万以葬。

丁丑，加刘希暹、王驾鹤御史中丞，以尉安北军之心。丙戌，赦京城系囚，命尽释朝恩党与，且曰：“北军将士，皆朕爪牙，并宜仍旧。朕今亲御禁旅，勿有忧惧。”

元载既诛鱼朝恩，上宠任益厚，载遂志气骄溢。每众中大言，自谓有文武才略，古今莫及，弄权舞智，政以贿成，僭侈无度。吏部侍郎杨绾，典选平允，性介直，不附载。岭南节度使徐浩，贪而佞，倾南方珍货以赂载。辛卯，载以绾为国子祭酒，引浩代之。浩，越州人也。载有丈人自宣州来，从载求官，载度其人不足任事，但赠河北一书而遣之。丈人不悦，行至幽州，私发书视之，书无一言，惟署名而已。丈人大怒，不得已，试谒院僚，判官闻有载书，大惊，立白节度使，遣大校以箱受书，馆之上舍，留宴数日，辞去，赠绢千匹。其威权动人如此。

刘希暹内常自疑，有不逊语，王驾鹤以闻。九月辛未，赐希暹死。

上悉知元载所为，以其任政日久，欲全始终，因独见，深戒之。载犹不悛，上由是稍恶之。

载以李泌有宠于上，忌之，言：“泌常与亲故宴于北军，与鱼朝恩亲善，宜知其谋”。上曰：“北军，泌之故吏也，故朕使之就见亲故。朝恩之诛，泌亦豫谋，卿勿以为疑。”载与其党攻之不已，会江西观察使魏少游求参佐，上谓泌曰：“元载不容卿，朕今匿卿于魏少游所，俟朕决意除载，当有信报卿，可束装来。”乃以泌为江西判官，且属少游，使善待之。

六年夏四月，成都司录李少良上书，言元载奸赃阴事，上置少良于客省。少良以上语告友人韦颂，殿中侍御史陆珽以告载，载奏之。上怒，下少良、颂、珽御史台狱。御史奏：“少良、颂、珽凶险比周，离间君臣”，五月戊申，敕付京兆，皆杖死。

上益厌元载所为，思得士大夫之不阿附者为腹心，渐收载权。秋八月丙子，内出制书，以浙西观察使李栖筠为御史大夫，宰相不知，载由是稍绌。

八年春三月，吏部侍郎徐浩、薛邕，皆元载、王缙之党。浩妾弟侯莫陈怤为美原尉，浩属京兆尹杜济虚以知驿奏优，又属邕拟长安尉。怤参台，御史大夫李栖筠劾奏其状，敕礼部侍郎万年于邵等按之。邵奏邕罪在赦前，应原除。上怒，夏五月乙酉，贬浩明州别驾，邕歙州刺史，丙戌，贬济杭州刺史，邵桂州长史，朝廷稍肃。

十二年。中书侍郎、同平章事元载专横，黄门侍郎、同平章事王缙附之，二人俱贪。载妻王氏及子伯和、仲武，缙弟、妹及尼出入者，争纳贿赂。又以政事委群吏，士之求进者，不结其子弟及主书卓英倩等，无由自达。上含容累年，载、缙不悛。

上欲诛之，恐左右漏泄，无可与言者，独与左金吾大将军吴凑谋之。凑，上之舅也。会有告载、缙夜醮图为不轨者，三月庚辰，上御延英殿，命凑收载、缙于政事堂，又收仲武及卓英倩等系狱。命吏部尚书刘晏与御史大夫李涵等同鞫之。问端皆出禁中，仍遣中使诘以阴事，载、缙皆伏罪。是日，先杖杀左卫将军、知内省事董秀于禁中，乃赐载自尽于万年县。载请主者“愿得快死。”主者曰：“相公须受少污辱，勿怪。”乃脱秽袜塞其口而杀之。王缙初亦赐自尽，刘晏谓李涵等曰：“故事，重刑覆奏，况大臣乎。且法有首从，宜更取进止。”涵等从之。上乃贬缙括州刺史。载妻王氏，忠嗣之女也，及子伯和、仲武、季能皆伏诛。有司籍载家财，胡椒至八百石，他物称是。

夏四月癸未，贬吏部侍郎杨炎、谏议大夫韩洄、包佶、起居舍人韩会等十馀人，皆载党也。炎，凤翔人。载常引有文学才望者一人亲厚之，异日欲以代已，故炎及于贬。洄，滉之弟。会，南阳人也。上初欲尽诛炎等，吴凑谏救百端，始贬官。

五月庚午，上遣中使发元载祖父墓，斫棺弃尸，毁其家庙，焚其木主。戊寅，卓英倩等皆杖死。英倩之用事也，弟英璘横于乡里。及英倩下狱，英璘遂据险作乱。上发禁兵讨之，乙巳，金州刺史孙道平击擒之。

唐玄宗开元二十五年春二月己亥，河西节度使崔希逸袭吐蕃，破之于青海西。初，希逸遣使谓吐蕃边将乞力徐曰：“两国通好，今为一家，何必更置兵守捉，妨人耕牧。请皆罢之。”乞力徐曰：“常侍忠厚，言必不欺。然朝廷未必专以边事相委，万一有奸人交斗其间，掩吾不备，悔之何及。”希逸固请，乃刑白狗为盟，各去守备。于是吐蕃畜牧被野。时吐蕃西击勃律，勃律来告急。上命吐蕃罢兵，吐蕃不奉诏，遂破勃律。上甚怒。会希逸傔人孙诲入奏事，自欲求功，奏称吐蕃无备，请掩击，必大获。上命内给事赵惠琮与诲偕往，审察事宜。惠琮等至，则矫诏令希逸袭之。希逸不得已，发兵自凉州南入吐蕃境二千馀里，至青海西，与吐蕃战，大破之，斩首二千馀级，乞力徐脱身走。惠琮、诲皆受厚赏。自是吐蕃复绝朝贡。

二十六年春三月，吐蕃寇河西，节度使崔希逸击破之。鄯州都督知陇右留后杜希望攻吐蕃新城，拔之，以其地为威戎军，置兵一千戍之。

夏五月乙酉，李林甫兼河西节度使。丙申，以崔希逸为河南尹。希逸自念失信于吐蕃，内怀愧恨，未几而卒。

六月辛丑，以岐州刺史萧炅为河西节度使，总留后事，鄯州都督杜希望为陇右节度使，太仆卿王昱为剑南节度使，分道经略吐蕃，仍毁所立赤岭碑。立碑事见《吐蕃请和》。

秋七月，杜希望将鄯州之众夺吐蕃河桥，筑盐泉城于河左。吐蕃发兵三万逆战，希望众少不敌，将卒皆惧。左威卫郎将王忠嗣帅所部先犯其陈，所向辟易，杀数百人。虏陈乱，希望纵兵乘之，虏遂大败。置镇西军于盐泉，忠嗣以功迁左金吾将军。

初，仪凤中，吐蕃陷安戎城而据之，其地险要，唐屡攻之不克。剑南节度使王昱筑两城于其侧，顿军蒲婆岭下，运资粮以逼之。吐蕃大发兵救安戎城，昱众大败，死者数千人，昱脱身走，粮仗、军资皆弃之。贬昱括州刺史，再贬高要尉而死。

二十七年秋八月壬午，吐蕃寇白草、安人等军，陇右节度使萧炅击破之。

二十八年春三月，章仇兼琼潜与安戎城中吐蕃翟都局及维州别驾董承晏结谋，使局开门引内唐兵，尽杀吐蕃将卒，使监察御史许远将兵守之。远，敬宗之曾孙也。夏六月，吐蕃围安戎城。冬十月，吐蕃寇安戎城及维州。发关中彍骑救之，吐蕃引去。更命安戎城曰平戎。十二月，金城公主薨，吐蕃告丧，且请和，上不许。公主嫁吐蕃事，见《吐蕃请和》。

二十九年夏六月，吐蕃四十万众入寇，至安仁军，浑厓峰骑将臧希液帅众五千击破之。冬十二月乙巳，吐蕃屠达化县，陷石堡城，盖嘉运不能御。

天宝二年夏四月丁亥，皇甫惟明引军出西平，击吐蕃，行千馀里，攻洪济城，破之。

四载秋九月，陇右节度使皇甫惟明与吐蕃战于石堡城，为虏所败，副将褚誗战死。六载冬十月，河西、陇右节度使王忠嗣以部将哥舒翰为大斗军副使，李光弼为河西兵马使，充赤水军使。翰父祖本突骑施别部酋长，光弼，契丹王楷洛之子也，皆以勇略为忠嗣所重。忠嗣使翰击吐蕃，有同列为之副，倨慢不为用，翰挝杀之，军中股栗，累功至陇右节度副使。每岁积石军麦熟，吐蕃辄来获之，无能御者，边人谓之“吐蕃麦庄”。翰先伏兵于其侧，虏至，断其后，夹击之，无一人得返者，自是不敢复来。

上欲使王忠嗣攻吐蕃石堡城，忠嗣上言：“石堡险固，吐蕃举国守之，今顿兵其下，非杀数万人不能克。臣恐所得不如所亡，不如且厉兵秣马，俟其有衅，然后取之。”上意不快。将军董延光自请将兵取石堡城，上命忠嗣分兵助之。忠嗣不得已奉诏，而不尽副延光所欲，延光怨之。李光弼言于忠嗣曰：“大夫以爱士卒之故，不欲成延光之功，虽迫于制书，实夺其谋也。何以知之。今以数万众授之而不立重赏，士卒安肯为之尽力乎。然此天子意也，彼无功，必归罪于大夫。大夫军府充牣，何爱数万段帛，不以杜其谗口乎？”忠嗣曰：“今以数万之众争一城，得之未足以制敌，不得亦无害于国，故忠嗣不欲为之。忠嗣今受责，天子不过以金吾、羽林一将军归宿卫，其次不过黔中上佐，忠嗣岂以数万人之命易一官乎？李将军，子诚爱我矣，然吾志决矣，子勿复言。”光弼曰：“曏者恐为大夫之累，故不敢不言。今大夫能行古人之事，非先弼所及也。”遂趋出。延光过期不克，言忠嗣沮挠军计。上怒，李林甫因使济阳别驾魏林告忠嗣尝自言：“我幼养宫中，与忠王相爱狎。”欲拥兵以尊奉太子。敕征忠嗣入朝，委三司鞫之。

上闻哥舒翰名，召见华清宫，与语，悦之。十一月辛卯，以翰判西平太守，充陇右节度使。以朔方节度使安思顺判武威郡事，充河西节度使。

初，将军高仙芝本高丽人，从军安西。仙芝骁勇，善骑射，节度使夫蒙灵察累荐至安西副都护、都知兵马使，充四镇节度副使。

吐蕃以女妻小勃律王，及其旁二十馀国皆附吐蕃，贡献不入，前后节度使讨之，皆不能克。制以仙芝为行营节度使，将万骑讨之。自安西行百馀日，乃至特勒满川，分军为三道，期以七月十三日会吐蕃连云堡下。有兵近万人，不意唐兵猝至，大惊，依山拒战，炮櫑如雨。仙芝以郎将高陵李嗣业为陌刀将，令之曰：“不及日中，决须破虏。”嗣业执一旗，引陌刀缘险先登，力战，自辰至已，大破之，斩首五千级，捕虏千馀人，馀皆逃溃。

中使边令诚以入虏境已深，惧不敢进。仙芝乃使令诚以羸弱三千守其城，复进。三日至坦驹岭，下峻阪四十馀里，前有阿弩越城。仙芝恐士卒惮险，不肯下，先令人胡服，诈为阿弩越守者迎降，云：“阿弩越赤心归唐，娑夷水藤桥已斫断矣。”娑夷，即弱水也，其水不能胜草芥。藤桥者，通吐蕃之路也。仙芝阳喜，士卒乃下。又三日，阿弩越城迎者果至。明日，仙芝入阿弩越城，遣将军席元庆将千骑前行，谓曰：“小勃律闻大军至，其君臣百姓必走山谷，第呼取，出缯帛称敕赐之，大臣至，尽缚之以待我。”元庆如其言，悉缚诸大臣。王及吐蕃公主逃入石窟，取不可得。仙芝至，斩其附吐蕃者大臣数人。藤桥去城犹六十里，仙芝急遣元庆往斫之，甫毕，吐蕃兵大至，已无及矣。藤桥阔尽一矢，力修之，期年乃成。

八月，仙芝虏小勃律王及吐蕃公主而还。九月，至连云堡，与边令诚俱。月末，至播密川，遣使奏状。至河西，夫蒙灵察怒仙芝不先言已而遽发奏，一不迎劳，骂仙芝曰：“啖狗粪高丽奴，汝官皆因谁得，而不待我处分，擅奏捷书。高丽奴，汝罪当斩，但以汝新有功，不忍耳。”仙芝但谢罪。

七载冬十二月，哥舒翰筑神威军于青海上，吐蕃至，翰击破之。又筑城于青海中龙驹岛，谓之应龙城，吐蕃屏迹不敢近青海。

八载夏六月，上命陇右节度使哥舒翰帅陇右、河西及突厥阿布思兵，益以朔方、河东兵，凡六万三千，攻吐蕃石堡城。其城三面险绝，惟一径可上，吐蕃但以数百人守之，多贮粮食，积檑木及石，唐兵前后屡攻之，不能克。翰进攻数日，不拔，召裨将高秀岩、张守瑜欲斩之，二人请三日期可克。如期，拔之，获吐蕃铁刃悉诺罗等四百人，唐士卒死者数万，果如王忠嗣之言。顷之，翰又遣兵于赤岭西开屯田。以谪卒二千戍龙驹岛，冬冰合，吐蕃大集，戍者尽没。闰月乙丑，以石堡城为神武军。

九载冬十二月，关西游弈使王难得击吐蕃，克五桥，拔树敦城。以难得为白水军使。

十四载春正月，苏毗王子悉诺逻去吐蕃来降。夏四月癸巳，以苏毗王子悉诺逻为怀义王，赐姓名李忠信。是岁，吐蕃赞普乞梨苏笼猎赞卒，子娑悉笼猎赞立。

肃宗至德元载。吐蕃陷威戎、神威、定戎、宣威、制胜、金天、天成等军石堡城、百谷城、雕窠城。二载冬十月，吐蕃陷西平。乾元元年。吐蕃陷河源军。

上元元年。吐蕃陷廓州。宝应元年建寅月甲辰，吐蕃遣使请和。

代宗广德元年夏四月，郭子仪数上言：“吐蕃、党项不可忽，宜早为之备。”辛丑，遣兼御史大夫李之芳等使于吐蕃，为虏所留，二年乃得归。

秋七月，吐蕃入大震关，陷兰、廓、河、鄯、洮、岷、秦、成、渭等州，尽取河西、陇右之地。唐自武德以来，开拓边境，地连西域，皆置都督、府、州、县。开元中，置朔方、陇右、河西、安西、北庭诸节度使以统之，岁发山东丁壮为戍卒，缯帛为军资，开屯田，供糗粮，设监牧，畜马牛，军城戍逻，万里相望。及安禄山反，边兵精锐者皆征发入援，谓之行营，所留兵单弱，胡虏稍蚕食之。数年间，西北数十州相继沦没，自凤翔以西，邠州以北，皆为左衽矣。

吐蕃之初入寇也，边将告急，程元振皆不以闻。冬十月，吐蕃寇泾州，刺史高晖以城降之，遂为之乡导，引吐蕃深入。过邠州，上始闻之。辛未，寇奉天、武功，京师震骇。诏以雍王适为关内元帅，郭子仪为副元帅，出镇咸阳以御之。

子仪闲废日久，部曲离散，至是召募，得二十骑而行。至咸阳，吐蕃帅吐谷浑、党项、氐、羌二十馀万众，弥漫数十里，已自司竹园渡渭，循山而东。子仪使判官中书舍人王延昌入奏，请益兵，程元振遏之，竟不召见。癸酉，渭北行营兵马使吕月将将精卒二千破吐蕃于盩厔之西。乙亥，吐蕃寇盩厔，月将复与力战，兵尽，为虏所擒。

上方治兵，而吐蕃已渡便桥，仓猝不知所为，丙子，出幸陕州，官吏藏窜，六军逃散。郭子仪闻之，遽自咸阳归长安，比至，车驾已去。上才出苑门，渡浐水，射生将王献忠拥四百骑叛还长安，胁丰王珙等十王西迎吐蕃。遇子仪于开远门内，子仪叱之，献忠下马，谓子仪曰：“今主上东迁，社稷无主，令公身为元帅，废立在一言耳。”子仪未应。珙越次言曰：“公何不言。”子仪责让之，以兵援送行在。丁丑，车驾至华州，官吏奔散，无复供拟，扈从将士不免冻馁。会观军容使鱼朝恩将神策军自陕来迎，上乃幸朝恩营。丰王珙见上于潼关，上不之责，退至幕中，有不逊语，群臣奏请诛之，乃赐死。

戊寅，吐蕃入长安，高晖与吐蕃大将马重英等立故邠王守礼之孙广武王承宏为帝，改元，置百官，以前翰林学士于可封等为相。吐蕃剽掠府库市里，焚闾舍，长安中萧然一空。苗晋卿病卧家，遣人舆入，迫胁之，晋卿闭口不言，虏不敢杀。于是六军散者所在掠剽，士民避乱，皆入山谷。

辛巳，上至陕，百官稍有至者。郭子仪引三十骑自御宿川循山而东，谓王延昌曰：“六军将士逃溃者多在商州，今速往收之，并发武关防兵，数日间，北出蓝田以向长安，吐蕃必遁。”过蓝田，遇元帅都虞侯臧希让、凤翔节度使高升，得兵近千人。子仪与延昌谋曰：“溃兵至商州，官吏必逃匿而人乱。”使延昌自直径入商州抚谕之。诸将方纵兵暴掠，闻子仪至，皆大喜听命。子仪恐吐蕃逼乘舆，留军七盘，三日乃行，比至商州，行收兵，并武关防兵合四千人，军势稍振。子仪乃泣谕将士以共雪国耻，取长安，皆感激受约束。子仪请太子宾客第五琦为粮料使，给军食。上赐子仪诏，恐吐蕃东出潼关，征子仪诣行在。子仪表称“臣不收京城无以见陛下。若出兵蓝田，虏必不敢东向。”上许之。鄜坊节度判官段秀实说节度使白孝德引兵赴难，孝德即日大举，南趣京畿，与蒲、陕、商、华合势进击。

吐蕃既立广武王承宏，欲掠城中士女、百工，整众归国。子仪使左羽林大将军长孙全绪将二百骑出蓝田观虏势，令第五琦摄京兆尹，与之偕行，又令宝应军使张知节将兵继之。全绪至韩公堆，昼则击鼓张旗帜，夜则多燃火，以疑吐蕃。前光禄卿殷仲卿聚众近千人，保蓝田，与全绪相表里，帅二百馀骑直渡浐水。吐蕃惧，百姓又绐之曰：“郭令公自商州将大军不知其数至矣。”虏以为然，稍稍引军去。全绪又使射生将王甫入城，阴结少年数百，夜击鼓，大呼于朱雀街，吐蕃惶骇，庚寅，悉众遁去。高晖闻之，帅麾下三百馀骑东走，至潼关，守将李日越擒而杀之。

壬辰，诏以元载判元帅行军司马，以第五琦为京兆尹。癸巳，以郭子仪为西京留守。甲午，子仪发商州。己亥，以鱼朝恩部将皇甫温为陕州刺史，周智光为华州刺史。

吐蕃入寇，骠骑大将军、判元帅行军司马程元振不以时奏，致上狼狈出幸。上发诏征诸道兵，李光弼等皆忌元振居中，莫有至者，中外咸切齿而莫敢发言。太常博士柳伉上疏，以为“犬戎犯关度陇，不血刃而入京师，劫宫闱，焚陵寝，武士无一人力战者，此将帅叛陛下也。陛下疏元功，委近习，日引月长，以成大祸，群臣在廷，无一人犯颜回虑者，此公卿叛陛下也。陛下始出都，百姓填然，夺府库，相杀戮，此三辅叛陛下也。自十月朔召诸道兵，尽四十日，无只轮入关，此四方叛陛下也。内外离叛，陛下以今日之势为安邪，危邪。若以为危，岂得高枕，不为天下讨罪人乎。臣闻良医疗疾，当病饮药，药不当病，犹无益也。陛下视今日之病，何繇至此乎。必欲存宗庙社稷，独斩元振首，驰告天下，悉出内使隶诸州，持神策兵付大臣，然后削尊号，下诏引咎，曰：天下其许朕自新改过，宜即募士西赴朝廷。若以朕恶未悛，则帝王大器，敢妨圣贤，其听天下所往。如此，而兵不至，人不感，天下不服，臣请阖门寸斩以谢陛下。”上以元振尝有保护功，十一月辛丑，削元振官爵，放归田里。

吐蕃还至凤翔，节度使孙志直闭城拒守，吐蕃围之数日。镇西节度使马璘闻车驾幸陕，将精骑千馀自河西入赴难。转斗至凤翔，值吐蕃围城，璘帅众持满外向，突入城中，不解甲，背城出战，单骑先士卒奋击，俘斩千计而归。明日，虏复逼城请战，璘开悬门以待之。虏引退，曰：“此将军不惜死，宜避之。”遂去，居于原、会、成、渭之地。

十二月丁亥，车驾发陕州。左丞颜真卿请上先谒陵庙，然后还宫，元载不从。真卿怒曰：“朝廷岂堪相公再坏邪。”载由是衔之。甲午，上至长安，郭子仪帅城中百官及诸军迎于浐水东，伏地待罪。上劳之曰：“用卿不早，故及于此。”

以鱼朝恩为天下观军容宣慰处置使，总禁兵，权宠无比。筑城于鄠县及中渭桥，屯兵以备吐蕃。以骆奉仙为鄠县筑城使，遂将其兵。

吐蕃陷松、维、保三州及云山新筑二城，西川节度使高适不能救，于是剑南西山诸州亦入于吐蕃矣。

二年。仆固怀恩反。秋八月，泾原奏怀恩引回纥、吐蕃十万众将入寇，京师震骇。诏郭子仪帅诸将出镇奉天。辛巳，子仪发赴奉天。九月辛亥，以郭子仪充北道邠宁、泾原、河西以来通和吐蕃使，以陈郑、泽潞节度使李抱玉充南道通和吐蕃使。郭子仪闻吐蕃逼邠州，甲寅，遣其子朔方兵马使晞将兵万人救之。己未，剑南节度使严武破吐蕃七万众，拔当狗城。

邠宁节度使白孝德败吐蕃于宜禄。冬十月，仆固怀恩引回纥、吐蕃至邠州。庚午，严武拔吐蕃盐川城。仆固怀恩与回纥、吐蕃逼奉天，京师戒严。

永泰元年春三月庚戌，吐蕃遣使请和，诏元载、杜鸿渐与盟于兴唐寺。秋九月，仆固怀恩诱回纥、吐蕃数十馀万众俱入寇。事见《仆固怀恩之叛》。

闰十月，剑南节度使严武以将军崔旰为汉州刺史，使将兵击吐蕃于西山，连拔其数城，攘地数百里。大历元年春二月己亥，命大理少卿杨济修好于吐蕃。

二年夏四月庚子，命宰相鱼朝恩与吐蕃盟于兴唐寺。

九月，吐蕃众数万围灵州，游骑至潘原、宜禄。诏郭子仪自河中帅甲士三万镇泾阳，京师戒严。甲子，子仪移镇奉天。冬十月戊寅，朔方节度使路嗣恭破吐蕃于灵州城下，斩首二千馀级，吐蕃引去。

三年八月壬戌，吐蕃十万众寇灵武。丁卯，吐蕃尚赞摩二万众寇邠州，京师戒严。邠宁节度使马璘击破之。九月壬申，命郭子仪将兵五万屯奉天以备吐蕃。壬午，朔方骑将白元光击吐蕃，破之。壬辰，元光又破吐蕃二万众于灵武。凤翔节度使李抱玉使右军都将临洮李晟将兵五千击吐蕃，晟曰：“以力则五千不足用，以谋则太多。”乃将千人兼行，出大震关，至临洮，屠吐蕃定秦堡，焚其积聚，虏堡帅慕容谷种而还。吐蕃闻之，释灵州之围而去。戊戌，京师解严。

冬十一月，郭子仪还河中。元载以吐蕃连岁入寇，马璘以四镇兵屯邠宁，力不能拒，而郭子仪以朔方重兵镇河中，深居腹中无事之地，乃与子仪及诸将议，徙璘镇泾州，而使子仪以朔方兵镇邠州，曰：“若以边土荒残，军费不给，则以内地租税及运金帛以助之。”诸将皆以为然。十二月己酉，徙马璘为泾原节度使，以邠、宁、庆三州隶朔方。璘先往城泾州，以都虞侯段秀实知邠州留后。

初，四镇、北庭兵远赴中原之难，久羁旅，数迁徙，四镇历汴、虢、凤翔，北庭历怀、绛、鄜然后至邠，颇积劳弊。及徙泾州，众皆怨诽。刀斧兵马使王童之谋作乱，期以辛酉旦警严而发。前夕，有告之者。秀实阳召掌漏者怒之，以其失节，令每更来白，辄延之数刻，遂四更而曙，童之不果发。秀实欲讨之，而辞迹未露，恐军中疑其冤。告者又云：“今夕欲焚马坊草，因救火谋作乱”。中夕，火果发。秀实命军中行者皆止，坐者勿起，各整部伍，严守要害。童之白请救火，不许。及旦，捕童之及其党八人，皆斩之。下令曰：“后徙者族，流言者刑。”遂徙于泾。

癸亥，西川破吐蕃万馀众。

四年秋九月，吐蕃寇灵州，丁丑，朔方留后常谦光击破之。冬十月，常谦光奏：“吐蕃寇鸣沙，首尾四十里”。郭子仪遣兵马使浑瑊将锐兵五千救灵州，子仪自将进至庆州，闻吐蕃退，乃还。

五年秋九月，吐蕃寇永寿。

六年夏四月，吐蕃请和。庚辰，遣兼御史大夫吴损使于吐蕃。秋九月，吐蕃下青石岭，军于那城。郭子仪使人谕之，明日引退。七年夏四月，吐蕃五千骑至灵州，寻退。

八年冬十月，灵州破吐蕃万馀众。吐蕃众十万寇泾、邠，郭子仪遣朔方兵马使浑瑊将步骑五千拒之。庚申，战于宜禄。瑊登黄萯原望虏，命据险布拒马以备其驰突。宿将史抗、温儒雅等意轻瑊，不用其命。瑊召使击虏，则已醉矣。见拒马，曰：“野战乌用此为。”命撤之。叱骑兵冲虏陈，不能入而返。虏摄而乘之，官军大败，士卒死者什七八，居民为吐蕃所虏千馀人。

甲子，马璘与吐蕃战于盐仓，又败。璘为虏所隔，逮暮未还，泾原兵马使焦令谌等与败卒争门而入。或劝行军司马段秀实乘城拒守，秀实曰：“大帅未知所在，当前击虏，岂得苟自全乎？”召令谌等让之曰：“军法，失大将，麾下皆死。诸君忘其死邪？”令谌等惶恐拜请命。秀实乃发城中兵未战者悉出，陈于东原，且收散兵，为将力战状。吐蕃畏之，稍却。既夜，璘乃得还。

郭子仪召诸将谋曰：“败军之罪在我，不在诸将。然朔方兵精闻天下，今为虏败，何策可以雪耻。”莫对。浑瑊曰：“败军之将，不当复预议，然愿一言今日之事，惟理瑊罪。不则再见任。”子仪赦其罪，使将兵趣朝那。虏既破官军，欲掠汧、陇。盐州刺史李国臣曰：“虏乘胜必犯郊畿，我掎其后，虏必返顾。”乃引兵趣秦原，鸣鼓而西。虏闻之，至百城，返，浑瑊邀之于隘，尽复得其所掠。马璘亦出精兵袭虏辎重于潘原，杀数千人，虏遂遁去。

初，元载尝为西州刺史，知河西、陇右山川形势。是时吐蕃数为寇，载言于上曰：“四镇、北庭既治泾州，无险要可守。陇山高峻，南连秦岭，北抵大河。今国家西境尽潘原，而吐蕃戍摧沙堡，原州居其中间，当陇山之口，其西皆监牧故地，草肥水美，平凉在其东，独耕一县，可给军食。故垒尚存，吐蕃弃而不居。每岁盛夏，吐蕃畜牧青海，去塞甚远，若乘间筑之，二旬可毕。移京西军戍原州，移郭子仪军戍泾州，为之根本。分兵守石门、木峡，渐开陇右，进达安西，据吐蕃腹心，则朝廷可高枕矣。”并图地形献之，密遣人出陇山商度功用。会汴宋节度使田神功入朝，上问之，对曰：“行军料敌，宿将所难，陛下奈何用一书生语，欲举国从之乎？”载寻得罪，事遂寝。

九年春二月，谏议大夫吴损使吐蕃，留之累年，竟病死虏中。

唐高祖武德七年。初定均田租、庸、调法，丁中之民，给田一顷，笃疾减什之六，寡妻妾减七，皆以什之二为世业，八为口分。每丁岁入租，粟二石。调随土地所宜，绫、绢、絁、布。岁役二旬。不役则收其佣，日三尺。有事而加役者，旬有五日，免其调。三旬，租、调俱免。水、旱、虫、霜为灾，什损四以上免租，损六已上免调，损七已上课、役俱免。凡民赀业分九等。百户为里，五里为乡，四家为邻，四邻为保。在城邑者为坊，田野者为村。食禄之家，无得与民争利。工商杂类，无预士伍。男女始生为黄，四岁为小，十六为中，二十为丁，六十为老。岁造计帐，三年造户籍。玄宗开元九年，诏括天下逃移户口，议定赋役，事见《奸臣聚敛》。

肃宗宝应元年。租庸使元载以江、淮虽经兵荒，其民比诸道犹有赀产，乃按籍举八年租、调之违负及逋逃者，计其大数而征之。择豪吏为县令而督之，不问负之有无，赀之高下，察民有粟、帛者发徒围之，籍其所有中分之，甚者什取八九，谓之“白着”。有不服者，严刑以威之。民有蓄谷十斛者，则重足以待命，或相聚山泽为群盗，州县不能制。

代宗大历十四年。旧制，天下金帛皆贮于左藏，太府四时上其数，比部覆其出入。及第五琦为度支、盐铁使，时京师多豪将，求取无节，琦不能制，乃奏尽贮于大盈内库，使宦官掌之，天子亦以取给为便，故久不出。由是以天下公赋为人君私藏，有司不复得窥其多少，校其嬴缩，殆二十年。宦官领其事者三百馀员，皆蚕食其中，蟠结根据，牢不可动。杨炎顿首于上前曰：“财赋者，国之大本，生民之命，重轻安危，靡不由之，是以前世皆使重臣掌其事，犹或耗乱不集。今独使中人出入盈虚，大臣皆不得知，政之蠹敝，莫甚于此。请出之以归有司，度宫中岁用几何，量数奉入，不敢有乏。如此，然后可以为政。”上即日下诏“凡财赋皆归左藏，一用旧式，岁于数中择精好者三五千匹，进入大盈。”炎以片言移人主意，议者称之。

德宗建中元年春正月，始用杨炎议，命黜陟使与观察使、刺史约百姓丁产，定等级，作两税法。比来新旧征科色目，一切罢之。二税外辄率一钱者，以枉法论。

唐初，赋敛之法曰租、庸、调，有田则有租，有身则有庸，有户则有调。玄宗之末，版籍浸坏，多非其实。及至德兵起，所在赋敛，迫趣取办，无复常准。赋敛之司增数而莫相统摄，各随意征科，自立色目，新故相仍，不知纪极。民富者丁多，率为官、为僧以免课役，而贫者丁多，无所伏匿，故上户优而下户劳。吏因缘蚕食，民旬输月送，不胜困弊，率皆逃徙为浮户，其土著百无四五。至是，炎建议作两税法，先计州县每岁所应费用及上供之数而赋于人，量出以制入。户无主、客，以见居为簿。人无丁中，以贫富为差。为行商者，在所州县税三十之一，使与居者均，无侥利。居人之税，秋、夏两征之。其租、庸、调、杂徭悉省，皆总统于度支。上用其言，因赦，令行之。

贞元三年。时关东防秋兵大集，国用不充。李泌奏：“自变两税法以来，藩镇州、县多违法聚敛。继以朱泚之乱，争榷率、征罚以为军资，点募自防。泚既平，自惧违法，匿不敢言。请遣使以诏旨赦其罪，但令革正，自非于法应留使、留州之外，悉输京师。其官典逋负，可征者征之，难征者释之，以示宽大。敢有隐没者，重设告赏之科而罪之。”上喜曰：“卿策甚长，然立法太宽，恐所得无几。”对曰：“兹事臣固熟思之，宽则获多而速，急则获少而迟。盖以宽则人喜于免罪而乐输，急则竞为蔽匿，非推鞫不能得其实，财不足济今日之急，而皆入于奸吏矣。”上曰：“善。”以度支员外郎元友直为河南江淮南句勘两税钱帛使。

四年春正月庚戌朔，赦天下，诏两税等第，自今三年一定。二月，元友直运淮南钱帛二十万至长安，李泌悉输之大盈库。然上犹数有宣索，仍敕诸道勿令宰相知。泌闻之，惆怅而不敢言。

臣光曰：王者以天下为家，天下之财皆其有也。阜天下之财以养天下之民，已必豫焉。或乃更为私藏，此匹夫之鄙志也。古人有言曰：“贫不学俭。”夫多财者，奢欲之所自来也。李泌欲弭德宗之欲而丰其私财，财丰则欲滋矣。财不称欲，能无求乎。

是犹启其门而禁其出也。虽德宗之多僻，亦泌所以相之者非其道故也。

秋九月，元友直句检诸道税外物，悉输户部，遂为定制。岁于税外输百馀万缗、斛，民不堪命。诸道多自诉于上，上意寤，诏“今年已入在官者输京师，未入者悉以与民。明年以后，悉免之。”于是东南之民复安其业。

九年春正月癸卯，初税茶。凡州县产茶及茶山外要路，皆估其直，什税一，从盐铁使张滂之请也。滂奏：“去岁水灾减税，用度不足，请税茶以足之。明年以往，税茶之钱，令所在别贮，俟有水旱，以代民田税。”自是岁收茶税钱四十万缗，未尝以救水旱也。

十年夏五月，陆贽又奏请均节财赋，凡六条。其一，论两税之弊。其略曰：“旧制赋役之法，曰租、调、庸。丁男一人受田百亩，岁输粟二石，谓之租。每户各随土宜出绢，若绫、若絁共二丈，绵三两，不蚕之土输布二丈五尺，麻三斤，谓之调。每丁岁役，则收其庸，日准绢三尺，谓之庸。天下为家，法制均一，虽欲转徙，莫容其奸，故人无摇心而事有定制。乃羯胡乱华，兆庶云扰，版图堕于避地，赋法坏于奉军。建中之初，再造百度，执事者知弊之宜革而所作兼失其原，知简之可从而所操不得其要。凡欲拯其弊，须穷致弊之由，时弊则但理其时，法弊则全革其法，所为必当，其悔乃亡。兵兴以来，供亿无度，此乃时弊，非法弊也。而遽更租、调、庸法，分遣使者，搜擿郡邑，校验簿书，每州取大历中一年科率最多者以为两税定额。夫财之所生，必因人力，故先王之制赋入，必以丁夫为本。不以务穑增其税，不以辍稼减其租，则播种多。不以殖产厚其征，不以流寓免其调，则地着固。不以饬励重其役，不以窳怠蠲其庸，则功力勤。如是，故人安其居，尽其力矣。两税之立，惟以资产为宗，不以丁身为本。曾不寤资产之中有藏于襟怀囊箧，物虽贵而人莫能窥，其积于场圃、囷仓，直虽轻而众以为富。流通蕃息之货，数虽寡而计日收赢，有庐舍器用之资，价虽高而终岁无利。如此之比，其流实繁，一概计估算缗，宜其失平长伪。由是务轻资而乐转徙者，恒脱于徭税。敦本业而树居产者，每困于征求。此乃诱之为奸，驱之避役，力用不得不弛，赋入不得不阙。复以创制之首，不务齐平，供应有烦简之殊，牧守有能否之异，所在徭赋，轻重相悬，所遣使臣，意见各异，计奏一定，有加无除。又大历中供军进奉之类，既收入两税，今于两税之外复又并存。望稍行均减，以救雕残。”

其二，请两税以布帛为额，不计钱数。其略曰：“凡国之赋税，必量人之力，任土之宜，赋所入者唯布、麻、缯、纩与百谷而已。先王惧物之贵贱失平，而人之交易难准，又定泉布之法，以节轻重之宜，敛散弛张，必由于是。盖御财之大柄，为国之利权，守之在官，不以任下。然则谷帛者人之所为也。钱货者官之所为也。是以国朝着令，租出谷，庸出绢，调出缯、纩、布，曷常有禁人铸钱，而以钱为赋者也。今之两税，独异旧章，但估资产为差，便以钱谷定税，临时折征杂物，每岁色目颇殊，唯计求得之利宜，靡论供办之难易。所征非所业，所业非所征，遂或增价以买其所无，减价以卖其所有，一增一减，耗损已多。望勘会诸州初纳两税年绢、布，定估比类当今时价，加贱减贵，酌取其中，总计合税之钱，折为布帛之数。”又曰：“夫地力之生物有大限，取之有度，用之有节，则常足。取之无度，用之无节，则常不足。生物之丰败由天，用物之多少由人，是以圣王立程，量入为出，虽遇灾难，下无困穷。理化既衰，则乃反是，量出为入，不恤所无。桀用天下而不足，汤用七十里而有馀，是乃用之盈虚，在节与不节耳。”

其三，论长吏以增户、加税，辟田为课绩。其略曰：“长人者罕能推忠恕易地之情，体至公徇国之意，迭行小惠，竞诱奸甿，以倾夺邻境为智能，以招萃逋逃为理化。舍彼适此者既为新收而有复，倏往忽来者又以复业而见优。唯怀土安居，首末不迁者，则使之日重，敛之日加。是令地着之人恒代惰游赋役，则何异驱之转徙，教之浇讹。此由牧宰不克弘通，各私所部之过也。”又曰：“立法济人，久无不弊，理之者若不知维御损益之宜，则巧伪萌生，恒因沮劝而滋矣。请申命有司，详定考绩。若当管之内，人益阜殷，所定税额有馀，任其据户口均减，以减数多少为考课等差。其当管税物通比，每户十分减三者为上课，减二者次焉，减一者又次焉。如或人多流亡，加税见户，比校殿罚法亦如之。”

其四，论税限迫促。其略曰：“建官立国，所以养人也。赋人取财，所以资国也。明君不厚其所资，而害其所养，故必先人事而借其暇力，先家给而敛其馀财。”又曰：“蚕事方兴，己输缣税，农功未艾，遽敛谷租。上司之绳责既严，下吏之威暴愈促。有者急卖而耗其半直，无者求假而费其倍酬。望更详定征税期限。”

其五，请以税茶钱置义仓，以备水旱。其略曰：“古称九年、六年之蓄者，率土臣庶通为之计耳，固非独丰公庾不及编甿也。近者有司奏请税茶，岁约得五十万贯，元敕令贮户部，用救百姓凶饥。今以蓄粮，适副前旨。”

其六，论兼并之家，私敛重于公税。其略曰：“今京畿之内，每田一亩，官税五升，而私家收租，殆有亩至一石者，是二十倍于官税也。降及中等，租犹半之。夫土地王者之所有，耕稼农夫之所为，而兼并之徒居然受利。”又曰：“望凡所占田，约为条限，裁减租价，务利贫人。法贵必行，慎在深刻，裕其制以便俗，严其令以惩违，微损有馀，稍优不足，损不失富，优可赈穷。此乃古者安富恤穷之善经，不可舍也。”

唐德宗贞元八年秋七月甲寅朔，户部尚书判度支班宏薨。陆贽请以前湖南观察使李巽权判度支，上许之。既而复欲用司农少卿裴延龄，贽上言，以为“今之度支，准平万货，刻吝则生患，宽假则容奸。延龄诞妄小人，用之交骇物听。尸禄之责，固宜及于微臣。知人之明，亦恐伤于圣鉴。”上不从，己未，以延龄判度支事。

九年秋七月癸卯，户部侍郎裴延龄奏：“自判度支以来，检责诸州欠负钱八百馀万缗，收诸州抽贯钱三百万缗，呈样物三十馀万缗，请别置欠负耗剩季库以掌之，染练物别置月库以掌之。”诏从之。欠负皆贫人无可偿，徒存其数者。抽贯钱给用旋尽。呈样、染练皆左藏正物。延龄徒置别库，虚张名数以惑上。上信之，以为能富国而宠之，于实无所增也，虚费吏人簿书而已。

京城西污湿地生芦苇数亩，延龄奏称“长安、咸阳有陂泽数百顷，可牧厩马。”上使有司阅视，无之，亦不罪也。

左补阙权德舆上奏，以为“延龄取常赋支用未尽者充羡馀以为己功。县官先所市物，再给其直，用充别贮。边军自今春以来并不支粮。陛下必以延龄孤贞独立，时人丑正流言，何不遣信臣覆视，究其本末，明行赏罚。今群情众口喧于朝市，岂京城士庶皆为朋党邪？陛下亦宜稍回圣虑而察之。”上不从。

十年秋九月，裴延龄奏称官吏太多，自今缺员请且勿补，收其俸以实府库。上欲修神龙寺，须五十尺松，不可得。延龄曰：“臣近见同州一谷，木数千株，皆可八十尺。”上曰：“开元、天宝间求美材于近畿，犹不可得，今安得有之。”对曰：“天生珍材，固待圣君乃出，开元、天宝何从得之。”延龄奏：“左藏库司多有失落，近因检阅使置簿书，乃于粪土之中得银十三万两，其匹段杂货百万有馀。此皆已弃之物，即是羡馀，悉应移入杂库，以供别敕支用。”太府少卿韦少华不伏，抗表称“此皆每月申奏见在之物，请加推验。”执政请令三司详覆，上不许，亦不罪少华。

延龄每奏对，恣为诡谲，皆众所不敢言，亦未尝闻者，延龄处之不疑。上亦颇知其诞妄，但以其好诋毁人，冀闻外事，故亲厚之。群臣畏延龄有宠，莫敢言，惟盐铁转运使张滂、京兆尹李充、司农卿李铦以职事相关，时证其妄，而陆贽独以身当之，日陈其不可用。

冬十一月壬申，贽上书极陈延龄奸诈，数其罪恶。其略曰：“延龄以聚敛为长策，以诡妄为嘉谋，以掊克敛怨为匪躬，以靖谮服谗为尽节，总典籍之所恶以为智术，冒圣哲之所戒以为行能，可谓尧代之共工，鲁邦之少卯也。迹其奸蠹，日长月滋，阴秘者固未尽彰，败露者犹难悉数。”又曰：“陛下若意其负谤，则诚宜亟为辨明。陛下若知其无良，又安可曲加容掩。”又曰：“陛下姑欲保持，曾无诘问，延龄谓能蔽惑，不复惧思，移东就西，便为课绩，取此适彼，遂号羡馀，愚弄朝廷，有同儿戏。”又曰：“矫诡之态，诬罔之辞，遇事辄行，应口便发，靡日不有，靡时不为，又难以备陈也。”又曰：“昔赵高指鹿为马，臣谓鹿之与马，物类犹同，岂若延龄，掩有为无，指无为有。”又曰：“延龄凶妄，流布寰区，上自公卿近臣，下逮舆台贱品，喧喧谈议，亿万为徒，能以上言，其人有几。臣以卑鄙，任当台衡，情激于衷，虽欲罢而不能默也。”书奏，上不悦，待延龄益厚。

十二月，中书侍郎同平章事陆贽以上知待之厚，事有不可，常力争之。所亲或规其太锐，贽曰：“吾上不负天子下，不负所学，他无所恤。“裴延龄日短贽于上。赵憬之入相也，贽实引之，既而有憾于贽，密以贽所讥弹延龄事告延龄，故延龄益得以为计，上由是信延龄而不直贽。贽与憬约至上前极论延龄奸邪，上怒形于色，憬默而无言。壬戌，贽罢为太子宾客。

十一年春二月，陆贽既罢相，裴延龄因谮京兆尹李充、卫尉卿张滂、前司农卿李铦党于贽。会旱，延龄奏言：“贽等失势怨望，言于众曰，天下旱，百姓且流亡，度支多欠诸军刍粮，军中人马无所食，其事奈何，以动摇众心，其意非止欲中伤臣而已。”后数日，上猎苑中，适有神策军士诉云：“度支不给马刍。”上意延龄言为信，遽还宫。夏四月壬戌，贬贽为忠州别驾，充为涪州长史，滂为汀州长史，铦为邵州长史。初，阳城自处士征为谏议大夫，拜官不辞。未至京师，人皆想望风采，曰：“城必谏诤，死职下。”及至，诸谏官纷纷言事细碎，天子益厌苦之。而城方与二弟及客日夜痛饮，人莫能窥其际，皆以为虚得名耳。前进士河南韩愈作《争臣论》以讥之，城亦不以屑意。有欲造城而问者，城揣知其意，辄强与酒。客或时先醉仆席上，城或时先醉卧客怀中，不能听客语。及陆贽等坐贬，上怒未解，中外惴恐，以为罪且不测，无敢救者。城闻而起曰：“不可令天子信用奸臣，杀无罪人。”即帅拾遗王仲舒、归登、右补阙熊执易、崔邠等守延英门，上疏论延龄奸佞，贽等无罪。上大怒，欲加城等罪。太子为之营救，上意乃解，令宰相谕遣之。于是金吾将军张万福闻谏官伏合谏，趋往至延英门，大言贺曰：“朝廷有直臣，天下必太平矣。”遂遍拜城与仲舒等，已而连呼“太平万岁。太平万岁。”万福，武人，年八十馀，自此名重天下。登，崇敬之子也。时朝夕相延龄，阳城曰：“脱以延龄为相，城当取白麻坏之，恸哭于廷。”有李繁者，泌之子也，城尽疏延龄过恶，欲密论之，以繁故人子，使之缮写，繁径以告延龄。延龄先诣上，一一自解，疏入，上以为妄，不之省。

十二年春三月，以户部侍郎裴延龄为户部尚书，使职如故。秋九月丙午，户部尚书、判度支裴延龄卒，中外相贺，上独悼惜之。

唐代宗大历十四年秋八月，代宗之世，吐蕃数遣使求和，而寇盗不息。代宗悉留其使者，前后八辈，有至老死不得归者。俘获其人，皆配江、岭。上欲以德怀之，乙巳，以随州司马韦伦为太常少卿，使于吐蕃，悉集其俘五百人，各赐袭衣而遣之。

德宗建中元年。吐蕃始闻韦伦归其俘，不之信。及俘入境，各还部落，称“新天子出宫人，放禽兽，英威圣德，洽于中国。”吐蕃大悦，除道迎伦。赞普即发使随伦入贡，且致赙赠。夏四月癸卯，至京师，上礼接之。既而蜀将上言：“吐蕃豺狼，所获俘不可归。”上曰：“戎狄犯塞则击之，服则归之。击以示威，归以示信。威信不立，何以怀远。”悉命归之。

五月戊辰，以韦伦为太常卿。乙酉，复遣伦使吐蕃。伦请上自为载书，与吐蕃盟。杨炎以为非敌，请与郭子仪辈为载书以闻，令上画可而已，从之。

吐蕃见韦伦再至，益喜。十二月辛卯朔，伦还，吐蕃遣其相论钦明思等入贡。

二年春三月，遣殿中少监崔汉衡使于吐蕃。冬十二月，崔汉衡至吐蕃，赞普以敕书称贡献及赐，全以臣礼见处，又云州之西，当以贺兰山为境，邀汉衡更请之。丁未，汉衡遣判官与吐蕃使者入奏。上为之改敕书、境土，皆如其请。

三年夏四月庚申，吐蕃归向所俘掠兵民八百人。秋九月癸卯，殿中少监崔汉衡自吐蕃归，赞普遣其臣区颊赞随汉衡入见。冬十月，遣都官员外郎樊泽使于吐蕃，告以结盟之期。

四年春正月丁亥，陇右节度张镒与吐蕃尚结赞盟于清水。二月戊申朔，命鸿胪卿崔汉衡送区颊赞还吐蕃。

夏四月，上命宰相、尚书与吐蕃区颊赞盟于丰邑里，区颊赞以清水之盟，疆场未定，不果盟。己未，命崔汉衡入吐蕃，决于赞普。六月庚午，答蕃判官、监察御史于𬱖与吐蕃使者论刺没藏至自青海，言疆场已定，请遣区颊赞归国。

秋七月甲申，以礼部尚书李揆为入蕃会盟使。壬辰，诏诸将相与区颊赞盟于城西。李揆有才望，卢杞恶之，故使之入吐蕃。揆言于上曰：“臣不惮远行，恐死于道路，不能达诏命。”上为之恻然，谓杞曰：“揆无乃太老。”对曰：“使远夷，非谙练朝廷故事者不可。且揆行，则自今年少于揆者，不敢辞远使矣。”

兴元元年春正月，吐蕃尚结赞请出兵助唐收京城。庚子，遣秘书监崔汉衡使吐蕃，发其兵。夏四月，吐蕃遣其将论莽罗依将兵二万，从曹子达击破韩旻于武亭川。五月，吐蕃既破韩旻，大掠而去。上甚忧之，以问陆贽。贽具言吐蕃形势事。两事并见《藩镇连兵》。

初，上发吐蕃以讨朱泚，许成功以伊西、北庭之地与之。及泚诛，吐蕃来求地，上欲召两镇节度使郭昕、李元忠还朝，以其地与之。李泌曰：“安西、北庭，人性骁悍，控制西域五十七国及十姓突厥，又分吐蕃之势，使不得亻并兵东侵，奈何拱手与之。且两镇之人，势孤地远，尽忠竭力，为国家固守近二十年，诚可哀怜。一旦弃之以与戎狄，彼其心必深怨中国，他日从吐蕃入寇，如报私仇矣。况日者吐蕃观望不进，阴持两端，大掠武功，受赂而去，何功之有。”众议亦以为然，上遂不与。

贞元二年秋八月丙戌，吐蕃尚结赞大举寇泾、陇、邠、宁，掠人畜，芟禾稼，西鄙骚然，州县各城守。诏浑瑊将万人，骆元光将八千人，屯咸阳以备之。

吐蕃游骑及好畤。九月乙巳，京城戒严。复遣左金吾将军张献甫屯咸阳。民间传言上覆欲出幸以避吐蕃，齐映见上言曰：“外间皆言陛下已理装，具糗粮，人情恟惧。夫大福不再，陛下奈何不与臣等熟计之。”因伏地流涕，上亦为之动容。

李晟遣其将王佖将骁勇三千伏于汧城，戒之曰：“虏过城下，勿击其首。首虽败，彼全军而至，汝弗能当也。不若俟前军已过，见五方旗，虎豹衣，乃其中军也，出其不意击之，必大捷。”佖用其言，尚结赞败走。军士不识尚结赞，仅而获免。

尚结赞谓其徒曰：“唐之良将，李晟、马燧、浑瑊而已，以计去之。”入凤翔境内，无所俘掠，以兵二万直抵城下，曰：“李令公召我来，何不出犒我。”经宿，乃引退。

冬十月癸亥，李晟遣蕃落使野诗良辅与王佖将步骑五千袭吐蕃摧沙堡。壬申，遇吐蕃众二万，与战，破之，乘胜逐北，至堡下，攻拔之，斩其将扈屈律悉蒙，焚其蓄积而还。尚结赞引兵自宁、庆北去，癸酉，军于合水之北。邠宁节度使韩游环遣其将史履程夜袭其营，杀数百人。吐蕃追之，游环陈于平川，潜使人鼓于西山，虏惊，弃所掠而去。

十一月辛丑，吐蕃寇盐州，谓刺史杜彦光曰：“我欲得城，听尔率人去。”彦光悉众奔鄜州，吐蕃入据之。十二月，吐蕃又寇夏州，亦令刺史托跋干晖帅众去，遂据其城。又寇银州，州素无城，吏民皆溃。吐蕃亦弃之。又陷麟州。

韩游环奏请发兵攻盐州，吐蕃救之，则使河东袭其背。丙寅，诏骆元光及陈许兵马使韩全义将步骑万二千人会邠宁军，趣盐州，又命马燧以河东军击吐蕃。燧至石州，河曲六胡州皆降，迁于云朔之间。

工部侍郎张彧，李晟之婿也。晟在凤翔，以女嫁幕客崔枢，礼重枢过于彧。彧怒，遂附于张延赏。给事中郑云逵尝为晟行军司马，失晟意，亦附延赏。上亦忌晟功名。会吐蕃有离间之言，延赏等腾谤于朝，无所不至。晟闻之，昼夜泣，目为之肿。悉遣子弟诣长安，表请削发为僧，上慰谕，不许。辛未，入朝，见上，自陈足疾，恳辞才镇，上不许。韩滉素与晟善，上命滉与刘玄佐谕旨于晟，使与延赏释怨。晟奉诏，滉等引延赏诣晟第谢，结为兄弟，因晏饮尽欢。又宴于滉、玄佐之第，亦如之。滉因使晟表荐延赏为相。

三年春正月壬寅，以左仆射张延赏同平章事。李晟为其子请婚于延赏，延赏不许。晟谓人曰：“武夫性快，释怨于杯酒间，则不复贮胸中矣。非如文士难犯，外虽和解，内蓄憾如故。吾得无惧哉。”

二月壬戌，以检校左庶子崔瀚充入吐蕃使。三月丁酉，以左庶子李铦充入吐蕃使。

初，吐蕃尚结赞得盐、夏州，各留兵千馀人戍之，退屯鸣沙。自冬入春，羊马多死，粮运不继，又闻李晟克摧沙，马燧、浑瑊等各举兵临之，大惧，屡遣使求和，上未之许。乃遣使卑辞厚礼求和于马燧，且请修清水之盟而归侵地，使者相继于路。燧信其言，留屯石州，不复济河，为之请于朝。李晟曰：“戎狄无信，不如击之。”韩游环曰：“吐蕃弱则求盟，强则入寇。今深入塞内而求盟，此必诈也。”韩滉曰：“今两河无虞，若城原、鄯、洮、渭四州，使李晟、刘玄佐之徒将十万众戍之，河、湟二十馀州可复也。其资粮之费，臣请主办。”上由是不听燧计，趣使进兵。燧请与吐蕃使论颊热俱入朝论之，会滉薨，燧、延赏皆与晟有隙，欲反其谋，争言和亲便。上亦恨回纥，欲与吐蕃和，共击之，得二人言，正会已意，计遂定。

延赏数言晟不宜久典兵，请以郑云逵代之。上曰：“当令自择代者。”乃谓晟曰：“朕以百姓之故，与吐蕃和亲决矣。大臣既与吐蕃有怨，不可复之凤翔，宜留朝廷，朝夕辅朕。自择一人以代凤翔者。”晟荐都虞候邢君牙。君牙，乐寿人也。丙午，以君牙为凤翔尹兼团练使。丁未，加晟太尉、中书令，勋封如故，馀悉罢之。

晟在凤翔尝谓僚佐曰：“魏徵好直谏，馀窃慕之。”行军司马李叔度曰：“此乃儒者所为，非勋德所宜。”晟敛容曰：“司马失言。晟任兼将、相，知朝廷得失，不言，何以为臣？”叔度惭而退。及在朝廷，上有所顾问，极言无隐。性沈密，未尝泄于人。

辛亥，马燧入朝。燧既来，诸军皆闭壁不战，尚结赞遽自鸣沙引归。其众乏马，多徒行者。

崔瀚见尚结赞，责以负约。尚结赞曰：“吐蕃破朱泚，未获赏，是以来。而诸州各城守，无由自达。盐、夏守者以城授我而遁，非我取之也。今明公来，欲践修旧好，固吐蕃之愿也。今吐蕃将、相以下来者二十一人，浑侍中尝与之共事，知其忠信。灵州节度使杜希全、泾原节度使李观皆信厚闻于异域，请使之主盟。”

夏四月丙寅，瀚至长安。辛未，以瀚为鸿胪卿，复使入吐蕃语尚结赞曰：“希全守灵，不可出境，李观已改官，今遣浑瑊盟于清水。”且令先归盐、夏二州。五月甲申，浑瑊自咸阳入朝，以为清水会盟使。戊子，以兵部尚书崔汉衡为副使，司封员外郎郑叔矩为判官，特进宋奉朝为都监。己丑，瑊将二万馀人赴盟所。

乙巳，尚结赞遣其属论泣赞来言：“清水非吉地，请盟于原州之土梨树。既盟而归盐、夏二州。”上皆许之。神策将马有麟奏：“土梨树多阻险，恐吐蕃设伏兵，不如平凉川坦夷。”时论泣赞已还，丁未，遣使追告之。

初，韩滉荐刘玄佐可使将兵复河、湟，上以问玄佐，玄佐亦赞成之。滉薨，玄佐奏言：“吐蕃方强，未可与争。”上遣中使劳问玄佐，玄佐卧而受命。张延赏知玄佐不可用，奏以河、湟事委李抱真，抱真亦固辞。皆由延赏罢李晟兵柄，故武臣皆愤怒解体，不肯为用故也。

浑瑊之发长安也，李晟深戒之，以盟所为备不可不严。张延赏言于上曰：“晟不欲盟好之成，故戒瑊以严备。我有疑彼之形，则彼亦疑我矣。盟何由成。”上乃召瑊，切戒以推诚待虏，勿自为猜贰以阻虏情。

瑊奏吐蕃决以闰五月辛未盟，延赏集百官，以瑊表称诏示之，曰：“李太尉谓吐蕃和好必不成，此浑侍中表也，盟日定矣。”晟闻之，泣谓所亲曰：“吾生长西陲，备谙虏情，所以论奏，但耻朝廷为犬戎所侮耳。”

上始命骆元光屯潘原，韩游环屯洛口，以为瑊援。元光谓瑊曰：“潘原距盟所且七十里，公有急，元光何从知之。请与公俱。”瑊以诏指固止之。元光不从，与瑊连营相次，距盟所三十馀里。元光壕栅深固，瑊壕栅皆可逾也。元光伏兵于营西，韩游环亦遣五百骑伏于其侧，曰：“若有变，则汝曹先趣柏泉，以分其势。”

尚结赞与瑊约，各以甲士三千人列于坛之东西，常服者四百人从至坛下。辛未，将盟，尚结赞又请各遣游骑数十更相觇索，瑊皆许之。吐蕃伏精骑数万于坛西，游骑贯穿唐军，出入无禁。唐骑入虏军，悉为所擒，瑊等皆不知。入幕，易礼服。虏伐鼓三声，大噪而至，杀宋奉朝等于幕中。瑊自幕后出，偶得他马乘之，伏鬣入其衔，驰十馀里，衔方及马口，故矢过其背而不伤。唐将卒皆东走，虏纵兵追击，或杀、或擒之，死者数百人，擒者数千馀人，崔汉衡为虏骑所擒。浑瑊至其营，则将卒皆遁去，营空矣。骆元光发伏兵成陈以待之，虏追骑愕眙。瑊入元光营，追骑顾见邠宁军西驰，乃还。元光以辎重资瑊，与瑊收散卒，勒兵整陈而还。

是日，上视朝，谓诸相曰：“今日和戎息兵，社稷之福。”马燧曰：“然。”柳浑曰：“戎狄，豺狼也，非盟誓可结。今日之事，臣窃忧之。”李晟曰：“诚如浑言。”上变色曰：“柳浑书生，不知边计。大臣亦为此言邪？”皆伏地顿首谢，因罢朝。是夕，韩游环表言：“虏劫盟者兵临近镇。”上大惊，衔递其表以示浑。明旦，谓浑曰：“卿书生，乃能料敌如此其审邪。”上欲出幸以避吐蕃，大臣谏而止。

李晟大安园多竹，复有为飞语者，云：“晟伏兵大安亭，谋因仓猝为变。”晟遂伐其竹。

癸酉，上遣中使王子恒赍诏遗尚结赞，至吐蕃境，不纳而还。浑瑊留屯奉天。

甲戌，尚结赞至故原州，引见崔汉衡等曰：“吾饰金械，欲械瑊以献赞普。今失瑊，虚致公辈。”又谓马燧之侄弇曰：“胡以马为命，吾在河曲，春草未生，马不能举足，当是时，侍中渡河掩之，吾全军覆没矣。所以求和，蒙侍中力，今全军得归，奈何拘其子孙？”命弇与宦官俱文珍、浑瑊将马宁俱归，分囚崔汉衡等于河、廓、鄯州。上闻尚结赞之言，由是恶马燧。六月丙戌，以马燧为司徒兼侍中，罢其副元帅、节度使。

初，吐蕃尚结赞恶李瑊、马燧、浑瑊，曰：“去三人，则唐可图也。”于是离间李晟，因马燧以求和，欲执浑瑊以卖燧，使并获罪，因纵兵直犯长安，会失浑瑊而止。张延赏惭惧，谢病不视事。

吐蕃之戍盐、夏者，馈运不继，人多病疫思归。尚结赞遣三千骑逆之，悉焚其庐舍，毁其城，驱其民而去。灵盐节度使杜希全遣兵分守之。

壬寅，李泌与李晟、马燧、柳浑俱入见，泌谓上曰：“李晟、马燧有大功于国，闻有谗之者，虽陛下必不听，然臣今日对二人言之，欲其不自疑耳。陛下万一害之，则宿卫之士、方镇之臣，无不愤惋而反仄，恐中外之变不日复生也。今晟、燧富贵已足，苟陛下坦然待之，使其自保无虞，国家有事则出从征伐，无事则入奉朝请，何乐如之。故臣愿陛下勿以二臣功大而忌之，二臣勿以位高而自疑，则天下永无事矣。”上曰：“朕始闻卿言，耸然不知所谓，及听卿剖析，乃知社稷之至计也。朕谨当书绅，二大臣亦当共保之。”晟、燧皆起，泣谢。时关东防秋兵大集，国用不充。上问李泌以复府兵之策。对曰：“今岁征关东卒戍京西者十七万人，计岁食粟二百四万斛。今粟斗直钱百五十，为钱三百六万缗。国家比遭饥乱，经费不充，就使有钱，亦无粟可籴，未暇议复府兵也。”上曰：“然将奈何？亟减戍卒归之，何如？”对曰：“陛下诚能用臣之言，可以不减戍卒，不扰百姓，粮食皆足，粟麦日贱，府兵亦成。”上曰：“果能如是，何为不用。”对曰：“此须急为之，过旬日则不及矣。今吐蕃久居原兰之间，以牛运粮，粮尽，牛无所用。请发左藏恶缯染为彩缬，因党项以市之。每头不过二三匹，计十八万匹，可致六万馀头。又命诸冶铸农器，籴表种，分赐缘边军镇，募戍卒，耕荒田而种之，约明年麦熟倍偿其种，其馀据时价五分增一，官为籴之。来春种禾亦如之。关中土沃而久荒，所收必厚。戍卒获利，耕者浸多。边地居人至少，军士月食官粮，粟麦无所售，其价必贱，名为增价，实比今岁所减多矣。”上曰：“善。”即命行之。

泌又言：“边地官多阙，请募人入粟以补之，可足今岁之粮。”上亦从之，因问曰：“卿言府兵亦集，如何？”对曰：“戍卒因屯田致富，则安于其土，不复思归。旧制，戍卒三年而代，及其将满，下令有愿留者，即以所开田为永业。家人愿来者，本贯给长牒续食而遣之。据应募之数，移报本道，虽河朔诸帅得免更代之烦，亦喜闻矣。不过数番，则戍卒皆土著，乃悉以府兵之法理之，是变关中之疲弊为富强也。”上喜曰：“如此，天下无复事矣。”泌曰：“未也。臣能不用中国之兵，使吐蕃自困。”上曰：“计将安出？”对曰：“臣未敢言之，俟麦禾有效，然后可议也。”上固问，不对。泌意欲结回纥、大食、云南与共图吐蕃，令吐蕃所备者多，知上素恨回纥，恐闻之不悦，并屯田之议不行，故不肯言。既而戍卒应募愿耕屯田者什五六。

左仆射同平章事张延赏薨。

秋八月，吐蕃尚结赞遣五骑送崔汉衡归，且上表求和。至潘原，李观语之，以“有诏不纳吐蕃使者”，受其表而却其人。

戊申，吐蕃帅羌、浑之众寇陇州，连营数十里，京城震恐。九月丁卯，遣神策将石季章戍武功，决胜军使唐良臣戍百里城。丁巳，吐蕃大掠汧阳、吴山、华亭，老弱者杀之，或断手凿目，弃之而去。驱丁壮万馀口悉送安化峡西，将分隶羌、浑。乃告之曰：“听尔东向哭辞乡国。”众大哭，赴厓谷死伤者千馀人。未几，吐蕃之众复至，围陇州，刺史韩清沔与神策副将苏太平夜出兵击却之。

吐蕃寇华亭及连云堡，皆陷之。甲戌，吐蕃驱二城之民数千人及邠、泾人畜万计而去，寘之弹筝峡西。泾州恃连云为斥候，连云既陷，西门不开，门外皆为虏境，樵采路绝。每收获必陈兵以捍之，多失时，得空穗而已，由是泾州常苦乏食。

冬十一月甲申，吐蕃寇丰义城，前锋至大回原，邠宁节度使韩游环击却之。乙酉，复寇长武城，又城故原州而屯之。

吐蕃以苦寒不入寇，而粮运不继。十一月，诏浑瑊归河中，李元谅归华州，刘昌分其众五千归汴州，自馀防秋兵退屯凤翔、京兆诸县以就食。

四年春二月，刘昌复筑连云堡。夏五月，吐蕃三万馀骑寇泾、邠、宁、庆、鄜等州。先是，吐蕃常以秋冬入寇，及春多病疫而退。至是得唐人，质其妻子，遣将将之，盛夏入寇。诸州皆城守，无敢与战者，吐蕃俘掠人畜万计而去。

秋九月庚申，吐蕃尚悉董星寇宁州，张献甫击却之，吐蕃转掠鄜、坊而去。

冬十月，吐蕃发兵十万寇西川，分兵四万攻两林、骠旁，三万攻东蛮，七千寇清溪关，五千寇铜山。韦皋遣黎州刺史韦晋等与东蛮连兵御之，破吐蕃于清溪关外。

十一月，吐蕃耻前日之败，复以众二万寇清溪关，一万攻东蛮。韦皋命韦晋镇要冲城，督诸军以御之。巂州经略使刘朝彩等出关连战，自乙卯至癸亥，大破之。

五年冬十月，韦皋遣其将王有道将兵与东蛮、两林蛮及吐蕃青海、腊城二节度战于巂州台登谷，大破之，斩首二千级，投崖及溺死者不可胜数，杀其大兵马使乞藏遮遮。乞藏遮遮，虏之骁将也，既死，皋所攻城栅无不下，数年尽复巂州之境。

七年秋八月，吐蕃攻灵州，为回鹘所败，夜遁。九月，回鹘遣使来献俘。冬十二月甲午，又遣使献所获吐蕃酋长尚结心。

八年夏四月壬子，吐蕃寇灵州，陷水口支渠，败营田。诏河东、振武救之，遣神策六军二千戍定远、怀远城，吐蕃乃退。六月，吐蕃千馀骑寇泾州，掠田军千馀人而去。秋八月，韦皋攻吐蕃维州，获其大将论赞热。

九年。初，盐州既陷，塞外无复保障。吐蕃常阻绝灵武，侵扰鄜、坊。春二月辛酉，诏发兵三万五千人城盐州，又诏泾原、山南、剑南各发兵深入吐蕃以分其势。城之二旬而毕，命盐州节度使杜彦光戍之。朔方都虞候杨朝晟戍木波堡。由是灵武、银、夏、河西获安。

夏五月，陆贽上奏论备边六失，以为“措置乖方，课责亏度，财匮于兵众，力分于将多，怨生于不均，机失于遥制。关东戍卒，不习土风，身苦边荒，心畏戎虏。国家资奉若骄子，姑息如倩人。屈指计归，张颐待哺，或利王师之败，乘扰攘而东溃。或拔弃城镇，摇远近之心。岂惟无益，实亦有损。复有犯刑谪徙者，既是无良之类，且加怀土之情，思乱幸灾，又甚戍卒，可谓措置乖方矣。自顷权移于下，柄失于朝，将之号令既鲜克行之于军，国之典常又不能施之于将，务相遵养，苟度岁时。欲赏一有功，翻虑无功者反仄。欲罚一有罪，复虑同恶者忧虞。罪以隐忍而不彰，功以嫌疑而不赏，姑息之道，乃至于斯。故使忘身效节者获诮于等夷，率众先登者取怨于士卒，偾军蹙国者不怀于愧畏，缓救失期者自以为智能。此义士所以痛心，勇夫所以解体，可谓课责亏度矣。虏每入寇，将帅递相推倚，无敢谁何，虚张贼势。上闻则曰兵少不敌，朝廷莫之省察，唯务征发益师，无裨备御之功，重增供亿之弊。闾井日耗，征求日繁，以编户倾家破产之资，兼有司榷盐税酒之利，总其所入，半以事边，可谓财匮于兵众矣。吐蕃举国胜兵之徒，才当中国十数大郡而已。动则中国惧其众而不敢抗，静则中国惮其强而不敢侵，厥理何哉。良以中国之节制多门，蕃丑之统帅专一故也。夫统帅专一，则人心不分，号令不贰，进退可齐，疾徐如意，机会靡愆，气势自壮，斯乃以少为众，以弱为强者也。开元天宝之间，控御西北两蕃唯朔方、河西、陇右三节度。中兴以来，未遑外讨，抗两蕃者亦朔方、泾原、陇右、河东四节度而已。自顷分朔方之地，建牙拥节者凡三使焉，其馀镇军，数且四十，皆承特诏委寄，各降中贵监临，人得抗衡，莫相禀属。每俟边书告急，方令计会用兵，既无军法下临，唯以客礼相待。夫兵，以气势为用者也，气聚则盛，散则消。势合则威，析则弱。今之边备，势弱气消，可谓力分于将多矣。理戎之要，在所练核优劣之科，以为衣食等级之制，使能者企及，否者息心，虽有薄厚之殊，而无觖望之衅。今穷边之地，长镇之兵，皆百战伤夷之馀，终年勤苦之剧，然衣粮所给，唯止当身，例为妻子所分，常有冻馁之色。而关东戍卒，怯于应敌，懈于服劳，衣粮所颁，厚逾数等。又有素非禁旅，本是边军，将校诡为媚词，因请遥隶神策，不离旧所，唯改虚名，其于廪赐之饶，遂有三倍之益。夫事业未异，而给养有殊，苟未忘怀，孰能无愠。可谓怨生于不均矣。凡欲选任将帅，必先考察行能，可者遣之，不可者退之，疑者不使，使者不疑，故将在军，君命有所不受。自顷边军去就，裁断多出宸衷，选置戎臣，先求易制，多其部以分其力，轻其任以弱其心，遂令爽于军情亦听命，乖于事宜亦听命。戎虏驰突，迅如风飙，驲书上闻，旬日方报。守土者以兵寡不敢抗敌，分镇者以无诏不肯出师，贼既纵掠退归，此乃陈功告捷。其败丧则减百而为一，其捃获则张百而成千。将帅既幸于总制在朝，不忧罪累，陛下又以为大权由己，不究事情，可谓机失于遥制矣。臣愚请宜罢诸道将士防秋之制，令本道但供衣粮，募戍卒愿留及蕃汉子弟以给之。又多开屯田，官为收籴，寇至则人自为战，时至则家自力农，与夫倏来忽往者，岂可同等而论哉。又宜择文武能臣为陇右、朔方、河东三元帅，分统缘边诸节度使，有非要者，随所便近而并之。然后减奸滥虚浮之费以丰财，定衣粮等级之制以和众，弘委任之道以宣其用，悬赏罚之典以考其成。如是，则戎狄威怀，疆场宁谧矣。”上虽不能尽从，心甚重之。

韦皋遣大将董勔等将兵出西山，破吐蕃之众，拔堡栅五十馀。十年。韦皋奏破吐蕃于峨和城。十一年冬十月，南诏攻吐蕃昆明城，取之，又虏施、顺二蛮王。

十三年春正月壬寅，吐蕃遣使请和亲，上以吐蕃数负约，不许。

上以方渠、合道、木波皆吐蕃要路，欲城之，使问邠宁节度使杨朝晟须几何兵。对曰：“邠宁兵足以城之，不烦他道。”上覆使问之曰：“向城盐州，用兵七万，仅能集事。今三城尤逼虏境，兵当倍之，事更相反，何也。”对曰：“城盐州之众，虏皆知之。今发本镇兵，不旬日至塞下，出其不意而城之，虏谓吾众亦不减七万，其众未集，不敢轻来犯我。不过三旬，吾城已毕，留兵戍之，虏虽至，无能为也。城旁草尽，不能久留，虏退则运刍粮以实之，此万全之策也。若大集诸道兵，逾月始至，虏亦集众而来，与我争战，胜负未可知，何暇筑城哉。”上从之。二月，朝晟分军为三，各筑一城。军吏曰：“方渠无井，不可屯军。”判官孟子周曰：“方渠承平之时，居人成市，无井何以聚人乎？”命浚眢井，果得甘泉。三月，三城成。夏四月庚申，杨朝晟军还至马岭，吐蕃始出兵追之，相拒数日而去。朝晟遂城马岭而还，开地三百里，皆如其素。

吐蕃赞普乞立赞卒，子足之煎立。六月，韦皋奏巂州刺史曹高仕破吐蕃于台登城下。十四年冬十月，夏州节度使韩全义奏破吐蕃于盐州西北。

十五年夏四月，南诏异牟寻遣使与韦皋约共击吐蕃，皋以兵粮未集，请俟他年。冬十二月，吐蕃众五万分击南诏及巂州，异牟寻与韦皋各发兵御之，吐蕃无功而还。

十六年夏五月，灵州破吐蕃于乌兰桥。吐蕃数为韦皋所败，是岁，其曩贡腊城等九节度婴、笼官马定德帅其部落来降。定德有智略，吐蕃诸将行兵皆禀其谋策，常乘驿计事，至是以兵数不利，恐获罪，遂来奔。

十七年秋七月戊寅，吐蕃寇盐州。己丑，吐蕃陷麟州，杀刺史郭锋，夷其城郭，掠居人及党项部落而去。锋，曜之子也。

僧延素为虏所得，虏将有徐舍人者，谓延素曰：“我，英公之五代孙也。武后时吾高祖建义不成，子孙流播异域，虽代居禄位典兵，然思本之心不忘，顾宗族大，无由自拔耳。今听汝归。”遂纵之。

上遣使敕韦皋出兵深入吐蕃以分其势，纾北边患。皋遣将将兵二万分出九道攻吐蕃维、保、松州及栖鸡、老翁城。九月，韦皋奏大破吐蕃于雅州。

韦皋屡破吐蕃，转战千里，凡拔城七，军镇五，焚堡百五十，斩首万馀级，捕虏六千，降户三千。遂围维州及昆明城。冬十月庚子，加皋检校司徒兼中书令，赐爵南康王。南诏王异牟寻虏获尤多，上遣中使慰抚之。

十八年春正月，吐蕃遣其大相兼东鄙五道节度使论莽热将兵十万解维州之围，西川兵据险设伏以待之。吐蕃至，出千人挑战，虏悉众追之，伏发，虏众大败，擒论莽热，士卒死者太半。维州、昆明竟不下，引兵还。乙亥，皋遣使献论莽热，上赦之。

十九年夏四月，泾原节度使刘昌奏请徙原州治平凉，从之。乙亥，吐蕃遣其臣论颊热入贡。六月壬辰，遣右龙武大将军薛伾使于吐蕃。二十年。吐蕃赞普死，其弟嗣立。

宪宗元和三年春正月，临泾镇将郝玭以临泾地险要，水草美，吐蕃将入寇，必屯其地，言于泾原节度使段祐，奏而城之，自是泾原获安。冬十二月庚戌，置行原州于临泾，以镇将郝玭为刺史。

四年。初，平凉之盟，副元帅判官路泌、会盟判官郑叔矩皆没于吐蕃。其后吐蕃请和，泌子随三诣阙，号泣上表，乞从其请。德宗以吐蕃多诈，不许。至是，吐蕃复请和，随又五上表，诣执政泣请，裴垍、李藩亦言于上，请许其和。上从之。五月，命祠部郎中徐复使吐蕃。

秋九月丙辰，振武奏吐蕃五万馀骑至拂梯泉。辛未，丰州奏吐蕃万骑至大石谷，掠回鹘入贡还国者。

五年夏五月庚申，吐蕃遣其臣论思邪热入见，且归路泌、郑叔矩之柩。

七年。吐蕃寇泾州，及西门之外，驱掠人畜而去，上患之。李綘上言：“京西、京北皆有神策镇兵，始置之欲以备御吐蕃，使与节度使掎角相应也。今则鲜衣美食，坐耗县官，每有寇至，节度使邀与俱进，则云申取中尉处分。比其得报，虏去远矣。纵有果锐之将，闻命奔赴，节度使无刑戮以制之，相视如平交，左右前却，莫肯用命，何所益乎。请据所在之地士马及衣粮、器械皆割隶当道节度使，使号令齐一，如臂之使指，则军威大振，虏不敢入寇矣。”上曰：“朕不知旧事如此，当亟行之。”既而神策军骄恣日久，不乐隶节度使，竟为宦者所沮而止。

八年。初，吐蕃欲作乌兰桥，先贮材于河侧，朔方常潜遣人投之于河，终不能成。虏知朔方、灵盐节度使王佖贪，先厚赂之，然后并力成桥，仍筑月城守之。自是朔方御寇不暇。

十年冬十一月己丑，吐蕃款陇州塞，请互市，许之。十一年春二月，西川奏吐蕃赞普卒，新赞普可黎可足立。

十三年冬十一月辛巳朔，盐州奏吐蕃寇河曲、夏州。灵武奏破吐蕃长乐州，克其外城。甲午，盐州奏吐蕃引去。

十四年春正月，吐蕃遣使者论短立藏等来修好，未返，入寇河曲。上曰：“其国失信，其使何罪。”庚寅，遣归国。秋八月癸酉，吐蕃寇庆州，营于方渠。

是岁，吐蕃节度论三摩等将十五万众围盐州，党项亦发兵助之。刺史李文悦竭力拒守，凡二十七日，吐蕃不能克。灵武牙将史奉敬言于朔方节度使杜叔良，请兵三千，赍三十日粮，深入吐蕃，以解盐州之围。叔良以二千五百人与之。奉敬行，旬馀，无声问，朔方人以为俱没矣。无何，奉敬自他道出吐蕃背，吐蕃大惊，溃去。奉敬奋击，大破，不可胜计。奉敬与凤翔将野诗良辅、泾原将郝玭皆以勇著名于边，吐蕃惮之。

十五年春二月，吐蕃寇灵武。三月，吐蕃寇盐州。

冬十月，党项引吐蕃寇泾州，连营五十里。癸未，泾州奏吐蕃进营距州三十里，告急求救。以右军中尉梁守谦为左、右神策、京西、北行营都监，将兵四千人，并发八镇全军救之，赐将士装钱二万缗。以郯王府长史邵同为太府少卿兼御史中丞，充答吐蕃请和好使。

初，秘书少监田洎入吐蕃为吊祭使，吐蕃请与唐盟于长武城下，洎恐吐蕃留之不得还，唯阿而已。既而吐蕃为党项所引入寇，因以为辞，曰：“田洎许我将兵赴盟。于是贬洎彬州司户。

渭州刺史郝玭数出兵袭吐蕃营，所杀甚众。李光颜发邠宁兵救泾州。邠宁兵以神策受赏厚，皆愠曰：“人给五十缗而不识战斗者，彼何人邪。常额衣资不得而前冒白刃者，此何人邪。”汹汹不可止。光颜亲为开陈大义以谕之，言与涕俱，然后军士感悦而行。将至泾州，吐蕃惧而退。丙戌，罢神策行营。

西川奏吐蕃寇雅州。辛卯，盐州奏吐蕃营于乌、白池。寻亦皆退。十二月己巳朔，盐州奏吐蕃千馀人围乌、白池。庚辰，西川奏南诏二万人入界，请讨吐蕃。

穆宗长庆元年夏六月辛未，吐蕃寇青塞堡，盐州刺史李文悦击却之。

秋九月，吐蕃遣其礼部尚书论讷罗来求盟。庚戌，以大理卿刘元鼎为吐蕃会盟使。冬十月癸酉，命宰相及大臣凡十七人与吐蕃论讷罗盟于城西。遣刘元鼎与讷罗入吐蕃，亦与其宰相以下盟。

灵武节度使李进诚奏败吐蕃三千骑于大石山下。二年夏六月，吐蕃寇灵武。壬午吐蕃寇盐州。八月，刘元鼎还。

文宗太和五年秋九月，吐蕃维州副使悉怛谋请降，尽帅其众奔成都，李德裕遣行维州刺史虞藏俭将兵入据其城。庚申，具奏其状，且言：“欲遣生羌三千，烧十三桥，捣西戎腹心，可洗久耻，是韦皋没身恨不能致者也。”事下尚书省，集百官议，皆请如德裕策。牛僧孺曰：“吐蕃之境，四面各万里，失一维州，未能损其势。比来修好，约罢戍兵，中国御戎，守信为上。彼若来责，曰：何事失信。养马蔚茹川，上平凉阪，万骑缀回中，怒气直辞，不三日至咸阳桥。此时西南数千里外，得百维州何所用之。徒弃诚信，有害无利。此匹夫所不为，况天子乎？”上以为然，诏德裕以其城归吐蕃，执悉怛谋及所与偕来者悉归之。吐蕃尽诛之于境上，极其惨酷。德裕由是怨僧孺益深。

武宗会昌三年。李德裕追论维州悉怛谋事，云：“维州据高山绝顶，三面临江，在戎虏平川之冲，是汉地入兵之路。初，河、陇尽没，唯此独存。吐蕃潜以妇人嫁此州门者，二十年后，两男长成，窃开垒门，引兵夜入，遂为所陷，号曰无忧城。从此得并力于西边，更无虞于南路。凭陵近甸，旰食累朝。贞元中，韦皋欲经略河、湟，须此城为始，万旅尽锐，急攻数年，虽擒论莽热而还，城坚卒不可克。臣初到西蜀，外扬国威，中缉边备。其维州熟臣信令，空壁来归，臣始受其降，南蛮震慑，山西八国皆愿内属。其吐蕃合水、栖鸡等城，既失险厄，自须抽归，可减八处镇兵，坐收千馀里旧地。且维州未降前一年，吐蕃犹围鲁州，岂顾盟约。臣受降之初，指天为誓，面许奏闻，各加酬赏。当时不与臣者，望风疾臣，诏臣执送悉怛谋等令彼自戮。臣宁忍以三百馀人命弃信偷安，累表陈论，乞垂矜舍，答诏严切，竟令执还。体备三木，舆于竹畚，及将就路，冤叫呜呜，将吏对臣，无不陨涕。其部送者更为蕃帅讥诮，云既已降彼，何须送来。复以此降人戮于汉境之上，恣行残忍，用固携离。至乃掷其婴孩，承以枪槊。绝忠款之路，快凶虐之情，从古已来，未有此事。虽时更一纪，而运属千年，乞追奖忠魂，各加褒赠。”诏赠悉怛谋右卫将军。

臣光曰：论者多疑维州之取舍，不能决牛、李之是非。臣以为昔荀吴围鼓，鼓人或请以城叛，吴弗许，曰：“或以吾城叛，吾所甚恶也。人以城来，吾独何好焉。吾不可以欲城而迩奸。”使鼓人杀叛者而缮守备。是时唐新与吐蕃修好而纳其维州，以利言之，则维州小而信大，以害言之，则维州缓而关中急。然则为唐计者，宜何先乎。悉怛谋在唐则为向化，在吐蕃不免为叛臣，其受诛也，又何矜焉。且德裕所言者利也，僧孺所言者义也，匹夫徇利而忘义，犹耻之，况天子乎。譬如邻人有牛，逸而入于家，或劝其兄归之，或劝其弟攘之。劝归者曰：“攘之不义也，且致讼。”劝攘者曰：“彼尝攘吾羊矣，何义之拘。牛大畜也，鬻之可以富家。”以是观之，牛、李之是非，端可见矣。