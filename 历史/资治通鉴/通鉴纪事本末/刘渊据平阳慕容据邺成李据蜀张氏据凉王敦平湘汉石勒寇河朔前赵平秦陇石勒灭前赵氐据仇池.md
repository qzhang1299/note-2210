
汉灵帝中平五年春三月，诏发南匈奴兵配刘虞讨张纯，单于羌渠遣左贤王将骑诣幽州。国人恐发兵无已，于是右部醢落反，与屠各胡合，凡十馀万人，攻杀羌渠。国人立其子右贤王于扶罗为持至尸逐侯单于。

六年。初，南单于于扶罗既立，国人杀其父者遂叛，共立须卜骨都侯为单于。于扶罗诣阙自讼。会灵帝崩，天下大乱，于扶罗将数千骑与白波贼合兵寇郡县。时民皆保聚，钞掠无利，而兵遂挫伤。复欲归国，国人不受，乃止河东平阳。须卜骨都侯为单于，一年而死，南庭遂虚其位，以老王行国事。

献帝兴平二年冬十二月，南单于于扶罗死，弟呼厨泉立，居于平阳。

建安二十一年秋七月，南单于呼厨泉入朝于魏，魏王操因留之于邺，使右贤王去卑监其国。单于岁给绵绢、钱、谷如列侯，子孙传袭其号。分其众为五部，各立其贵人为帅，选汉人为司马以监督之。

魏邵陵厉公嘉平三年。初，南匈奴自谓其先本汉室之甥，因冒姓刘氏。太祖留单于呼厨泉于邺，分其众为五部，居并州境内。左贤王豹，单于于扶罗之子也，为左部帅，部族最强。城阳太守邓艾上言：“单于在内，羌夷失统，合散无主。今单于之尊日疏而外土之威日重，则胡虏不可不深备也。闻刘豹部有叛胡，可因叛割为二国，以分其势。去卑功显前朝，而子不继业，宜加其子显号，使居雁门。离国弱寇，追录旧勋，此御边长计也。”又陈“羌胡与民同处者，宜以渐出之，使居民表，以崇廉耻之教，塞奸宄之路”。司马师皆从之。

晋武帝泰始六年，初，魏人居南匈奴五部于并州诸郡，与中国民杂居，自谓其先汉室外孙，因改姓刘氏。

咸宁五年。初，南单于呼厨泉以兄于扶罗子豹为左贤王，及魏武帝分匈奴为五部，以豹为左部帅。豹子渊，幼而俊异，师事上党崔游，博习经史。尝谓同门生上党朱纪、雁门范隆曰：“吾尝耻随、陆无武，绛、灌无文。随陆遇高帝而不能建封侯之业，绛、灌遇文帝而不能兴庠序之教，岂不惜哉。”于是兼学武事。及长，猿臂善射，膂力过人，姿貌魁伟。为任子在洛阳，王浑及子济皆重之，屡荐于帝。帝召与语，悦之。济曰：“渊有文武长才，陛下任以东南之事，吴不足平也。”孔恂、杨珧曰：“非我族类，其心必异。渊才器诚少比，然不可重任也。”及凉州覆没，帝问将于李熹，对曰：“陛下诚能发匈奴五部之众，假刘渊一将军之号，使将之而西，树机能之首可指日而枭也。”孔恂曰：“渊果枭树机能，则凉州之患方更深耳。”帝乃止。

东莱王弥，家世二千石。弥有学术勇略，善骑射，青州人谓之“飞豹”。然喜任侠，处士陈留董养见而谓之曰：“君好乱乐祸，若天下有事，不作士大夫矣。”渊与弥友善，谓弥曰：“王、李以乡曲见知，每相称荐，适足为吾患耳。”因欷歔流涕。齐王攸闻之，言于帝曰：“陛下不除刘渊，臣恐并州不得久安。”王浑曰：“大晋方以信怀殊俗，奈何以无形之疑杀人侍子乎。何德度之不弘也。”帝曰：“浑言是也。”会豹卒，以渊代为左部帅。


太康十年冬十一月，诏以刘渊为匈奴北部都尉。渊轻财好施，倾心接物，五部豪杰，幽、冀名儒，多往归之。惠帝永熙元年冬十月，以刘渊为建威将军、匈奴五部大都督。


永兴元年。初，太弟颖表匈奴左贤王刘渊为冠军将军，监五部军事，使将兵在邺。渊子聪骁勇绝人，博涉以史，善属文，弯弓三百斤。弱冠游京师，名士莫不与交。颖以聪为积弩将军。渊从祖右贤王宣谓其族人曰：“自汉亡以来，我单于徒有虚号，无复尺土，自馀王侯，降同编户。今吾众虽衰，犹不减二万，奈何敛手受役，奄过百年。左贤王英武超世，天苟不欲与匈奴，必不虚生此人也。今司马氏骨肉相残，四海鼎沸，复呼韩邪之业此其时矣。”乃相与谋推渊为大单于，使其党呼延攸诣邺告之。渊白颖，请归会葬，颖弗许。渊令攸先归告宣等，使招集五部及杂胡，声言助颖，实欲叛之。王浚、东嬴公腾攻颖，渊请归发五部兵以击浚、腾，颖许之。渊至左国城，宣等上大单于号，二旬之间，有众五万，都于离石。渊闻颖去邺，命刘景等将兵击鲜卑，刘宣等谏而止。事并见《西晋之乱》。

冬十月，刘渊迁都左国城，胡、晋归之者愈众。渊谓群臣曰：“昔汉有天下久长，恩结于民。吾汉室之甥，约为兄弟，兄亡弟绍，不亦可乎？”乃建国号曰汉。刘宣等请上尊号，渊曰：“今四方未定，且可依高祖称汉王。”于是即汉王位，大赦，改元曰元熙。追尊安乐公禅为孝怀皇帝，作汉三祖、五宗神主而祭之。立其妻呼延氏为王后。以右贤王宣为丞相，崔　游为御史大夫，左于陆王宏为太尉，范隆为大鸿胪，朱纪为太常，上党崔懿之、后部人陈元达皆为黄门郎，族子曜为建武将军。游固辞不就。

元达少有志操，渊常招之，元达不答。及渊为汉王，或谓元达曰：“君其惧乎？”元达笑曰：“吾知其人久矣，彼亦亮吾之心，但恐不过三二日，驿书必至。”其暮，渊果征元达。元达事渊，屡进忠言，退而削草，虽子弟莫得知也。

曜生而眉白，目有赤光。幼聪慧，有胆量。早孤，养于渊。及长，仪观魁伟，性磊落高亮，与众不群。好读书，善属文。铁厚一寸，射而洞之。常自比乐毅及萧、曹，时人莫之许也，惟刘聪重之，曰：“永明，汉世祖、魏武之流，数公何足道哉。”

怀帝永嘉二年冬十月甲戌，汉王渊即皇帝位，大赦，改元永凤。

十一月，以其子和为大将军，聪为车骑大将军，族子曜为龙骧大将军。

十二月乙亥，汉主渊以大将军和为大司马，封梁王。尚书令欢乐为大司徒，封陈留王。后父御史大夫呼延翼为大司空，封雁门郡公。宗室以亲疏悉封郡县王，异姓以功伐悉封郡县公侯。

三年春正月，徙都平阳，大赦，改元河瑞。五月，汉主渊封子裕为齐王，隆为鲁王。汉主渊遣楚王聪等寇洛阳，军失利，渊召聪等还。事见《西晋之乱》。

十二月，汉主渊以陈留王欢乐为太傅，楚王聪为大司徒，江都王延年为大司空。遣都护大将军曲阳王贤与征北大将军刘灵、安北将军赵固、平北将军王桑东屯内黄。王弥表左长史曹嶷行安东将军，东徇青州，且迎其家，渊许之。

四年春正月，汉主渊立单征女为皇后，梁王和为皇太子，大赦。封子义为北海王。以长乐王洋为大司马。

秋七月庚午，汉主渊寝疾。辛未，以陈留王欢乐为太宰，长乐王洋为太傅，江都王延年为太保，楚王聪为大司马、大单于，并录尚书事。置单于台于平阳西。以齐王裕为大司徒，鲁王隆为尚书令，北海王义为抚军大将军、领司隶校尉，始安王曜为征讨大都督、领单于左辅，廷尉乔智明为冠军大将军、领单于右辅，光禄大夫刘殷为左仆射，王育为右仆射，任𫖮为吏部尚书，朱纪为中书监，护军马景领左卫将军，永安王安国领右卫将军，安昌王盛、安邑王钦、西阳王璇皆领武卫将军，分典禁兵。丁丑，渊召太宰欢乐等入禁中，受遗诏辅政。己卯，渊卒，太子和即位。

和性猜忌无恩。宗正呼延攸，翼之子也，渊以其无才行，终身不迁官。侍中刘乘素恶楚王聪，卫尉西昌王锐耻不预顾命，乃相与谋，说和曰：“先帝不权轻重之势，使三王总强兵于内，大司马拥十万众屯于近郊，陛下便为寄坐耳。宜早为之计。”和，攸之甥也，深信之。辛巳夜，召安昌王盛、安邑王钦等告之。盛曰：“先帝梓宫在殡，四王未有逆节，一旦自相鱼肉，天下谓陛下何。且大业甫尔，陛下勿信谗夫之言以疑兄弟。兄弟尚不可信，他人谁足信哉。”攸、锐怒之曰：“今日之议，理无有二，领军是何言乎？”命左右刃之。盛既死，钦惧，曰：“惟陛下命。”壬午，锐帅马景攻楚王聪于单于台，攸帅永安王安国攻齐王裕于司徒府，乘帅安邑王钦攻鲁王隆，使尚书田密、武卫将军刘璇攻北海王义。密、璇挟义斩关归于聪，聪命贯甲以待之。锐知聪有备，驰还，与攸、乘共攻隆、裕。攸、乘疑安国、钦有异志，杀之。是日斩裕。癸未，斩隆。甲申，聪攻西明门，克之，锐等走入南宫，前锋随之。乙酉，杀和于光极西室，收锐、攸、乘，枭首通衢。

群臣请聪即帝位，聪以北海王义，单后之子也，以位让之。义涕泣固请，聪儿而许之。曰：“义及群公正以祸难尚殷，贪孤年长故耳。此国家之事，孤何敢辞。俟义年长，当以大业归之。”遂即位，大赦，改元光兴。尊单氏曰皇太后，其母张氏曰帝太后。以义为皇太弟，领大单于、大司徒。立其妻呼延氏为皇后。呼延氏，渊后之从父妹也。封其子粲为河内王，易为河间王，翼为彭城王，悝为高平王。仍以粲为抚军大将军，都督中外诸军事。以石勒为并州刺史，封汲郡公。九月辛未，葬汉主渊于永光陵，谥曰光文皇帝，庙号高祖。汉主聪自以越次而立，忌其嫡兄恭，因恭寝，穴其壁间，刺而杀之。

汉太后单氏卒，汉主聪尊母张氏为皇太后。单氏年少美色，聪烝焉。太弟义屡以为言，单氏惭恚而死。义宠由是渐衰，然以单氏故，尚未之废也。呼延后言于聪曰：“父死子继，古今常道。陛下承高祖之业，太弟何为者哉。陛下百年后，粲兄弟必无种矣。”聪曰：“然，吾当徐思之。”呼延氏曰：“事留变生。太弟见粲兄弟浸长，必有不安之志，万一有小人交构其间，未必不祸发于今日也。”聪心然之。义舅光禄大夫单冲泣谓义曰：“疏不间亲。主上有意于河内王矣，殿下何不避之。”义曰：“河瑞之末，主上自惟嫡庶之分，以大位让义。义以主上齿长，故相推奉。天下者，高祖之天下，兄终弟及，何为不可。粲兄弟既壮，犹今日也。且子弟之间，亲疏讵几，主上宁可有此意乎？”

愍帝建兴二年春正月，聪置丞相等七公，又置辅汉十六大将军，各配兵二千，以诸子为之。又置左右司隶，各领户二千馀万，万户置一内史。单于左右辅各主六夷十万落，万落置一都尉。左右选曹尚书，并典选举。事自司隶以下，六官皆位亚仆射。以其子粲为丞相，领大将军，录尚书事，进封晋王。江都王延年录尚书六条事，汝阴王景为太师，王育为太傅，任𫖮为太保，马景为大司徒，朱纪为大司空，中山王曜为大司马。

十一月，汉主聪以晋王粲为相国、大单于，总百揆。粲少有俊才，自为宰相，骄奢专恣，远贤亲佞，严刻愎谏，国人始恶之。

三年三月，雨血于汉东宫延明殿。太弟义恶之，以问太傅崔玮、太保许遐。玮、遐说义曰：“主上往日以殿下为太弟者，欲以安众心耳。其志在晋王久矣，王公已下莫不希旨附之。今复以晋王为相国，羽仪威重，逾于东宫，万机之事，无不由之。诸王皆置营兵以为羽翼。事势已去，殿下非徒不得立也，朝夕且有不测之危，不如早为之计。今四卫精兵不减五千，相国轻佻，正烦一刺客耳。大将军无日不出其营，可袭而取。馀王并幼，固易夺也。苟殿下有意，二万精兵指顾可得，鼓行入云龙门，宿卫之士孰不倒戈以迎殿下者。大司马不虑其为异也。”义弗从。东宫舍人荀裕告玮、遐劝义谋反，汉主聪收玮、遐于诏狱，假以他事杀之。使冠威将军卜抽将兵监守东宫，禁义不听朝会。义忧惧不知所为，上表乞为庶人，并除诸子之封，褒美晋王，请以为嗣。抽抑而弗通。

四年。汉中常侍王沈、宣怀、中宫仆射郭猗等皆宠幸用事。汉主聪游宴后宫，或三日不醒，或百日不出，自去冬不视朝，政事一委相国粲，唯杀生、除拜乃使沈等入白之。沈等多不白，而自以其私意决之，故勋旧或不叙，而奸佞小人有数日至二千石者。军旅岁起，将士无钱帛之赏，而后宫之家赐及僮仆，动至数千万。沈等车服、第舍逾于诸王，子弟中表为守令者三十馀人，皆贪残为民害。靳备阖宗谄事之。

郭猗与备皆有怨于太弟义。猗谓相国粲曰：“殿下，光文帝之世孙，主上之嫡子，四海莫不属心，奈何欲以天下与太弟乎。且臣闻太弟与大将军谋，因三月上已大宴作乱，事成许以主上为太上皇，大将军为皇太子，又许卫将军为大单于。二王处不疑之地，并握重兵，以此举事，无不成者。然二王贪一时之利，不顾父兄，事成之后，主上岂有全理。殿下兄弟固不待言。东宫、相国、单于，当在武陵兄弟，何肯与人也。今祸期甚迫，宜早图之。臣屡言于主上，主上笃于友爱，以臣刀锯之馀，终不之信。愿殿下勿泄，密表其状。殿下傥不信臣言，可召大将军从事中郎王皮、卫军司马刘惇，假之恩意，许其归首以问之，必可知也。”粲许之。猗密谓皮、惇曰：“二王逆状，主上及相国具知之矣，卿同之乎？”二人惊曰：“无之”猗曰：“兹事已决，吾怜亲旧并见族耳。”因欷歔流涕。二人大惧，叩头求哀，猗曰：“吾为卿计，卿能用之乎。相国问卿，卿但云有之。若责卿不先启，卿即云臣诚负死罪，然仰惟主上宽仁，殿下敦睦，苟言不见信，则陷于诬谮不测之诛，故不敢言也。”皮、惇许诺。粲召问之，二人至不同时，而其辞若一，粲以为信然。

靳准复说粲曰：“殿下宜自居东宫以领相国，使天下早有所系。今道路之言，皆云大将军、卫将军欲奉太弟为变，期以季春。若使太弟得天下，殿下无容足之地矣。”粲曰：“为之奈何？”准曰：“人告太弟为变，主上必不信。宜缓东宫之禁，使宾客得往来。太弟雅好待士，必不以此为嫌，轻薄小人不能无迎合太弟之意为之谋者。然后下官为殿下露表其罪，殿下收其宾客与太弟交通者考问之，狱辞既具，则主上无不信之理也。”粲乃命卜抽引兵去东宫。少府陈休、左卫将军卜崇，为人清直，素恶沈等，虽在公座，未尝与语，沈等深疾之。侍中卜干谓休、崇曰：“王沈等势力足以回天地，卿辈自料亲贤孰与窦武、陈蕃”休、崇曰：“吾辈年逾五十，职位已崇，唯欠一死耳。死于忠义，乃为得所，安能俛首低眉以事阉竖乎。去矣卜公，勿复有言。”

二月，汉主聪出临上秋阁，命收陈休、卜崇及特进綦毋达、太中大夫公师彧、尚书王琰、田歆、大司农朱谐，并诛之，皆宦官所恶也。卜干泣谏曰：“陛下方侧席求贤，而一旦戮卿大夫七人，皆国之忠良，无乃不可乎。藉使休等有罪，陛下不下之有司，暴明其状，天下何从知之。诏尚在臣所，未敢宣露，愿陛下熟思之。”因叩头流血。王沈叱干曰：“卜侍中欲拒诏乎？”聪拂衣而入，免干为庶人。太宰河间王易、大将军渤海王敷、御史大夫陈元达、金紫光禄大夫西河王延等皆诣阙表谏曰：“王沈等矫弄诏旨，欺诬日月，内谄陛下，外佞相国，威权之重，侔于人主，多树奸党，毒流海内。知休等忠臣，为国尽节，恐发其奸状，故巧为诬陷。陛下不察，遽加极刑，痛彻天地，贤愚伤惧。今遗晋未殄，巴、蜀不宾，石勒谋据赵、魏，曹嶷欲王全齐，陛下心腹四支，何处无患。乃复以沈等助乱，诛巫咸，戮扁鹊，臣恐遂成膏肓之疾，后虽救之，不可及已。请免沈等官，付有司治罪。”聪以表示沈等，笑曰：“群儿为元达所引，遂成痴也。”沈等顿首泣曰：“臣等小人，过蒙陛下识拔，得洒扫闺阁，而王公朝士疾臣等如仇，又深恨陛下。愿以臣等膏鼎镬，则朝廷自然雍穆矣。”聪曰：“此等狂言常然，卿何足恨乎？”聪问沈等于相国粲，粲盛称沈等忠清，聪悦，封沈等为列侯。太宰易又诣阙上疏极谏，聪大怒，手坏其疏。三月，易忿恚而卒。易素忠直，陈元达倚之为援，得尽谏争。及卒，元达哭之恸，曰：“人之云亡，邦国殄瘁。吾既不复能言，安用默默苟生乎？”归而自杀。

九月，汉主宴群臣于光极殿，引见太弟义。义容貌憔悴，鬓发苍然，涕泣陈谢。聪亦为之恸哭。乃纵酒极欢，待之如初。

元帝建武元年春三月，汉相国粲使其党王平谓太弟义曰：“适奉中诏，云京师将有变，宜衷甲以备非常。”义信之，命宫臣皆衷甲以居。粲驰遣告靳准、王沈，准以白汉主聪曰：“太弟将为乱，已衷甲矣。”聪大惊曰：“宁有是耶？”王沈等皆曰：“臣等言之久矣，屡言之而陛下不之信也。”聪使粲以兵围东宫，粲使准、沈收氏、羌酋长十馀人穷问之，皆悬首高格，烧铁灼目，酋长自诬与义谋反。聪谓沈等曰：“吾今而后知卿等之忠也。当念知无不言，勿恨往日言而不用也。”于是诛东宫官属及义素所亲厚，准、沈等素所憎怨者大臣数十人，坑士卒万五千馀人。夏四月，废义为北部王，粲寻使准贼杀之。义形神秀爽，宽仁有器度，故士心多附之。聪闻其死，哭之恸，曰：“吾兄弟止馀二人，而不相容，安得使天下知吾心邪？”秋七月，汉主聪立晋王粲为皇太子，领相国、大单于，总摄朝政如故同，大赦。

大兴元年夏四月，汉中常侍王沈养女有美色，汉主聪立以为左皇后。尚书令王鉴、中书监崔懿之、中书令曹恂谏曰：“臣闻王者立后，比德乾坤，生承宗庙，没配后土，必择世德名宗，幽闲令淑，乃副四海之望，称神祇之心。孝成帝以赵飞燕为后，使继嗣绝灭，社稷为墟，此前鉴也。自麟嘉以来，中宫之位，不以德举。借使沈之弟女，刑馀小丑，犹不可以尘污椒房，况其家婢邪。六宫妃嫔，皆公子公孙，奈何一旦以婢主之。臣恐非国家之福也。”聪大怒，使中常侍宣怀谓太子粲曰：“鉴等小子，狂言侮慢，无复君臣上下之礼，其速考实。”于是收鉴等送市，皆斩之。金紫光禄大夫王延驰将入谏，门者弗通。鉴等临刑，王沈以杖叩之曰：“庸奴，复能为恶乎。乃公何与汝事。”鉴瞋目叱之曰：“竖子，灭大汉者，正坐汝鼠辈与靳准耳。要当诉汝于先帝，取汝于地下治之。”准谓鉴曰：“吾受诏收君，有何不善，君言汉灭由吾也。”鉴曰：“汝杀皇太弟，使主上获不友之名。国家畜养汝辈，何得不灭。”懿之谓准曰：“汝心如枭镜，必为国患。汝既食人，人亦当食汝。”

晋武帝太康二年。初，鲜卑莫护跋始自塞外入居辽西西棘城之北，号曰慕容部。莫护跋生木延，木延生涉归，迁于辽东之北，世附中国，数从征讨，有功拜大单于。冬十月，涉归始寇昌黎。

三年三月，安北将军严询败慕容涉归于昌黎，斩获万计。

四年。鲜卑慕容涉归卒，弟删篡立。将杀涉归子廆，廆亡匿于辽东徐郁家。

六年。慕容删为其下所杀，部众复迎涉归子廆而立之。涉归与宇文部素有隙，廆请讨之，朝廷弗许。廆怒，入寇辽西，杀掠甚众。帝遣幽州军讨廆，战于肥如，廆众大败。自是每岁犯边，又东击扶余。扶余王依虑自杀，子弟走保沃沮。廆夷其国城，驱万馀人而归。

七年夏，慕容廆寇辽东，故扶余王依虑子依罗求帅见人还复旧国，请援于东夷校尉何龛，龛遣督护贾沈将兵送之。廆遣其将孙丁帅骑邀之于路，沈力战斩丁，遂复扶余。

十年夏四月，慕容廆遣使请降。五月，诏拜廆鲜卑都督。廆谒见何龛，以士大夫礼，巾衣诣门。龛严兵以见之，廆乃改服戎衣而入。人问其故，廆曰：“主人不以礼待客，客何为哉。”龛闻之甚惭，深敬异之。时鲜卑宇文氏、段氏方强，数侵掠廆，廆卑辞厚币以事之。段国单于阶以女妻廆，生皝、仁昭。廆以辽东僻远，徙居徒河之青山。

惠帝元康四年。慕容廆徙居大棘城。

太安元年。鲜卑宇文单于莫圭部众强盛，遣其弟屈云攻慕容廆，廆击其别帅素怒延，破之。素怒延耻之，复发兵十万围廆于棘城。廆众皆惧，廆曰：“素怒延兵虽多而无法制，已在吾算中矣。诸君但为力战，无所忧也。”遂出击，大破之，追奔百里，俘斩万计。辽东孟晖，先没于宇文部，帅其众数千家降于廆，廆以为建威将军。廆以其臣慕与句勤恪廉靖，使掌府库。句心计默识，不案簿书，始终无漏。以慕与河明敏精审，使典狱讼，覆讯清允。

怀帝永嘉元年冬十二月，慕容廆自称鲜卑大单于。拓跋猗卢与廆通好。

三年。初，辽东太守庞本袭杀东夷校尉李臻，诏以渤海封释代之，释收斩本。

五年。初，东夷校尉李臻之死也，辽东附塞鲜卑素喜连、木丸津讠乇为臻报仇，攻陷诸县，杀掠士民，屡败郡兵，连年为寇。东夷校尉封释不能讨，请与连和，连、津不从。民失业，归慕容廆者甚众，廆廪给遣还，愿留者即抚存之。

廆少子鹰扬将军翰言于廆曰：“自古有为之君，莫不尊天子以从民望，成大业。今连、津外以庞本为名，内实幸灾为乱。封使君已诛本请和，而寇暴不已。中原离乱，州师不振，辽东荒散，莫之救恤。单于不若数其罪而讨之，上则兴复辽东，下则并吞二部，忠义彰于本朝，私利归于我国，此霸王之基也。”廆笑曰：“孺子乃能及此乎？”遂帅众东击连、津，以翰为前锋，破斩之，尽并二部之众。得所掠民三千馀家，及前归廆者悉以付郡，辽东赖以复存。封释疾病，属其孙弈于廆。释卒，廆召弈与语，说之，曰：“奇士也。”补小都督。释子冀州主簿悛、幽州参军抽来奔丧，廆见之曰：“此家抎抎千斤犍也。”以道不通，丧不得还，皆留仕廆，廆以抽为长史，悛为参军。王浚以妻舅崔毖为东夷校尉。

愍帝建兴元年。初，中国士民避乱者多北依王浚，浚不能存抚，又政法不立，士民往往复去之。段氏兄弟专尚武勇，不礼士大夫。唯慕容廆政事修明，爱重人物，故士民多归之。廆举其英俊，随才授任，以河东裴嶷、北平阳耽、庐江黄泓、代郡鲁昌为谋主，广平游邃、北海逢羡、北平西方虔、西河宋奭及封抽、裴开为股肱，平原宋该、安定皇甫岌、岌弟真、兰陵缪恺、昌黎刘斌及封弈、封裕典机要。裕，抽之子也。

裴嶷清方有干略，为昌黎太守。兄武为玄菟太守。武卒，嶷与武子开以其丧归，过廆，廆敬礼之，及去，厚加资送。行及辽西，道不通，嶷欲还就廆。开曰：“乡里在南，奈何北行。且等为流寓，段氏强，慕容氏弱，何必去此而就彼也。”嶷曰：“中国丧乱，今往就之，是相帅而入虎口也。且道远，何由可达。若俟其清通，又非岁月可冀。今欲求讠乇足之地，岂可不慎择其人。汝观诸段，岂有远略，且能待国士乎。慕容公修仁行义，有霸王之志，加以国丰民安，今往从之，高可以立功名，下可以庇宗族，汝何疑焉。”开乃从之。既至，廆大喜。阳耽清直沈敏，为辽西太守。慕容翰破段氏于阳乐，获之，廆礼而用之。游邃、逢羡、宋奭皆尝为昌黎太守，与黄泓俱避地于蓟，后归廆。王浚屡以手书召邃兄畅，畅欲赴之。邃曰：“彭祖刑政不修，华戎离叛，以邃度之，必不能久，兄且盘桓以俟之。”畅曰：“彭祖忍而多疑，顷者流民北来，命所在追杀之。今手书殷勤，我稽留不往，将累及卿。且乱世宗族宜分，以冀遗种。”遂从之，卒与浚俱没。宋该与平原杜群、刘翔先依王浚，又依段氏，皆以为不足讠乇，帅诸流寓同归于廆。东夷校尉崔毖请皇甫岌为长史，卑辞说谕，终莫能致。廆招之，岌与弟真实时俱至。辽东张统据乐浪、带方二郡，与高句丽王乙弗利相攻，连年不解。乐浪王遵说统帅其民千馀家归廆，廆为之置乐浪郡，以统为太守，遵参军事。

元帝建武元年三月，晋王以鲜卑大都督慕容廆为都督辽左杂夷、流民诸军事、龙骧将军、大单于、昌黎公，廆不受。征虏将军鲁昌说廆曰：“今两京覆没，天子蒙尘，琅邪王承制江东，为四海所系属。明公虽雄据一方，而诸部犹阻兵未服者，盖以官非王命故也。谓宜通使琅邪，劝承大统，然后奉诏令以伐有罪，谁敢不从。”处士辽东高诩曰：“霸王之资，非义不济。今晋室虽微，人心犹附之。宜遣使江东，示有所尊，然后仗大义以正诸部，不患无辞矣。”廆从之，遣长史王济浮海诣建康劝进。

大兴元年三月，帝复遣使授慕容廆龙骧将军、大单于、昌黎公，廆辞公爵不受。廆以游邃为龙骧长史，刘翔为主簿，命邃创定府朝仪法。裴嶷言于廆曰：“晋室衰微，介居江表，威德不能及远，中原之乱，非明公不能拯也。今诸部虽各拥兵，然皆顽愚相聚，宜以渐并取，以为西讨之资。”廆曰：“君言大，非孤所及也。然君中朝名德，不以孤僻陋而教诲之，是天以君赐孤而佑其国也。”乃以嶷为长史，委以军国之谋，诸部弱小者稍稍击取之。

二年。平州刺史崔毖自以中州人望镇辽东，而士民多归慕容廆，心不平。数遣使招之，皆不至，意廆拘留之。乃阴说高句丽、段氏、宇文氏，使共攻之，约灭廆分其地。毖所亲勃海高瞻力谏，毖不从。三国合兵伐廆，诸将请击之。廆曰：“彼为崔毖所诱，欲邀一切之利。军势初合，其锋甚锐，不可与战，当固守以挫之。彼乌合而来，既无统壹，莫相归服，久必携贰，一则疑吾与毖许而覆之，二则三国自相猜忌。待其人情离贰，然后击之，破之必矣。”三国进攻棘城，廆闭门自守，遣使独以牛酒犒宇文氏。二国疑宇文氏与廆有谋，各引兵归。宇文大人悉独官曰：“二国虽归，吾当独取之。”

宇文氏士卒数十万，连营四十里。廆使召其子翰于徒河，翰遣使白廆曰：“悉独官举国为寇，彼众我寡，易以计破，难以力胜。今城中之众足以御寇，翰请为奇兵于外，伺其间而击之。内外俱奋，使彼震骇，不知所备，破之必矣。今并兵为一，彼得专壹攻城，无复它虞，非策之得者也。且示众以怯，恐士气不战先沮矣。”廆犹疑之，辽东韩寿言于廆曰：“悉独官有凭陵之志，将骄卒惰，军不坚密。若奇兵卒起，掎其无备，必破之策也。”廆乃听翰留徒河。

悉独官闻之曰：“翰素名骁果，今不入城，或能为患。当先取之，城不足忧。”乃分遣数千骑袭翰。翰知之，诈为段氏使者，逆于道曰：“慕容翰久为吾患，闻当击之，吾已严兵相待，宜速进也。”使者既去，翰即出城设伏以待之。宇文氏之骑见使者，大喜，驰行，不复设备，进入伏中。翰奋击，尽获之，乘胜径进，遣间使语廆出兵大战。廆使其子皝与长史裴嶷将精锐为前锋，自将大兵继之。悉独官初不设备，闻廆至，惊，悉众出战。前锋始交，翰将千骑从旁直入其营，纵火焚之，众皆惶扰，不知所为，遂大败，悉独官仅以身免。廆尽俘其众，获皇帝玉玺三纽。

崔毖闻之，惧，使其兄子焘诣棘城伪贺。会三国使者亦至请和。曰：“非我本意，崔平州教我耳。”廆以示焘，临之以兵。焘惧，首服。廆乃遣焘归谓毖曰：“降者上策，走者下策也。”引兵随之。毖与数十骑弃家奔高句丽，其众悉降于廆。廆以其子仁为征虏将军，镇辽东，官府、市里按堵如故。

高句丽将如奴子据于河城，廆遣将军张统掩击，擒之，俘其众千馀家。以崔焘、高瞻、韩恒、石琮归于棘城，待以客礼。恒，安平人。琮，鉴之孙也。廆以高瞻为将军，瞻称疾不就，廆数临候之，抚其心曰：“君之疾在此，不在它也。今晋室丧乱，孤欲与诸君共清世难，翼戴帝室。君中州望族，宜同斯愿，奈何以华夷之异，介然疏之哉。夫立功立事，惟问志略何如耳，华夷何足问乎？”瞻犹不起，廆颇不平。龙骧主簿宋该与瞻有隙，劝廆除之，廆不从。瞻以忧卒。

宋该劝廆献捷江东，廆使该为表，裴嶷奉之，并所得三玺诣建康献之。

三年三月，裴嶷至建康，盛称慕容廆之威德，贤俊皆为之用，朝廷始重之。帝谓嶷曰：“卿中朝名臣，当留江东，朕别诏龙骧送卿家属。”嶷曰：“臣少蒙国恩，出入省闼，若得复奉辇毂，臣之至荣。但以旧京沦没，山陵穿毁，虽名臣宿将，莫能雪耻，独慕容龙骧竭忠王室，志除凶逆，故使臣万里归诚。今臣来而不返，必谓朝廷以其僻陋而弃之，孤其向义之心，使懈体于讨贼，此臣之所甚惜，是以不敢徇私而忘公也。”帝曰：“卿言是也。”乃遣使随嶷拜廆安北将军、平州刺史。

四年十二月，以慕容廆为都督幽平二州东夷诸军事、车骑将军、平州牧，封辽东公，单于如故，遣谒者即授印绶，听承制置官司守宰。廆于是备置僚属，以裴嶷、游邃为长史，裴开为司马，韩寿为别驾，阳耽为军咨祭酒，崔焘为主簿，黄泓、郑林参军事。廆立子皝为世子。作东横，以平原刘讃为祭酒，使皝与诸生同受业，廆得暇亦亲临听之。皝雄毅多权略，喜经术，国人称之。廆徙慕容翰镇辽东，慕容仁镇平郭。翰抚安民夷，甚有威惠，仁亦次之。

成帝咸和六年冬，慕容廆遣使与太尉陶侃笺，劝以兴兵北伐，共清中原。僚属宋该等共议，以“廆立功一隅，位卑任重，等差无别，不足以镇华夷，宜表请进廆官爵”。参军韩恒驳曰：“夫立功者患信义不着，不患名位不高。桓、文有匡复之功，不先求礼命以令诸侯。宜缮甲兵，除群凶，功成之后，九锡自至，比于邀君以求宠，不亦荣乎？”廆不悦，出恒为新昌令。于是东夷校尉封抽等疏上侃府，请封廆为燕王，行大将军事。侃复书曰：“夫功成进爵，古之成制也。车骑虽未能为官摧勒，然忠义竭诚。今腾笺上听，可不、迟速，当在天台也。”

八年夏五月甲寅，辽东武宣公慕容廆卒。六月，世子皝以平北将军行平州刺史，督摄部内。赦系囚。以长史裴开为军咨祭酒，郎中令高诩为玄菟太守。皝以带方太守王诞为左长史，诞以辽东太守阳骛为才而让之。皝从之，以诞为右长史。

秋七月，慕容皝遣长史勃海王济等来告丧。

九年秋八月，王济还辽东诏遣侍御史王齐祭辽东公廆，又遣谒者徐孟策拜慕容皝镇军大将军、平州刺史、大单于、辽东公，持节、都督承制封拜一如廆故事。

咸康元年秋七月，慕容皝立子俊为世子。冬十月，王齐南还。十二月，慕容皝始受朝命。

二年秋九月，慕容皝遣长史刘斌兼郎中令辽东阳景送徐孟等还建康。

三年秋九月，镇军左长史封弈等劝慕容皝称燕王，皝从之。于是备置群司，以封奕为国相，韩寿为司马，裴开为奉常，阳骛为司隶，王为太仆，李洪为大理，杜群为纳言令，宋该、刘睦、石琮为常伯，皇甫真、阳协为冗骑常侍，宋晃、平熙张泓为将军，封裕为记室监。洪，臻之孙。晃，奭之子也。冬十月丁卯，皝即燕王位，大赦。十一月甲寅，追尊武宣公曰武宣王，夫人段氏曰武宣后。立夫人段氏为王后。世子俊为王太子，如魏武、晋文辅政故事。

四年十二月，燕王皝讨段辽。事见《燕讨段辽》。

五年。燕王皝自以称王未受晋命，冬，遣长史刘翔、参军鞠运来献捷论功，且言权假之意，并请刻期大举，共平中原。

七年春正月，燕王皝使唐国内史阳裕等筑城于柳城之北龙山之西，立宗庙、宫阙，命曰龙城。二月，刘翔至建康，帝引见，问慕容镇军平安。对曰：“臣受遣之日，朝服拜章。”翔为燕王皝求大将军、燕王章玺。朝议以为“故事，大将军不处边，自汉、魏以来不封异姓为王，所求不可许”。翔曰：“自刘、石构乱，长江以北翦为戎薮，未闻中华公卿之胄，有一人能攘臂挥戈，摧破凶逆者也。独慕容镇军父子竭力，心存本朝，以寡击众，屡殄强敌，使石虎畏惧，悉徙边陲之民散居三魏，蹙国千里，以蓟城为北境。功烈如此而，惜海北之地，不以为封邑，何哉。昔汉高祖不爱王爵于韩、彭，故能成其帝业。项羽刓印不忍授，卒用危亡。吾之至心，非苟欲尊其所事，窃惜圣朝疏忠义之国，使四海无所劝慕耳。尚书诸葛恢，翔之姊夫也，独主异议，以为“夷狄相攻，中国之利，惟器与名，不可轻许”。乃谓曰：“借使慕容镇军能除石虎，乃是复得一石虎也，朝廷何赖焉。”翔曰：“嫠妇犹知恤宗周之陨。今晋室阽危，君位侔元、凯，会无忧国之心邪。响使靡、鬲之功不立，则少康何以祀夏。桓文之战不捷，则周人皆为左衽矣。慕容镇军枕戈待旦，志殄凶逆，而君更唱邪惑之言，忌间忠臣。四海所以未壹，良由君辈耳。”翔留建康岁馀，众议终不决。

翔乃说中常侍或弘曰：“石虎苞八州之地，带甲百万，志吞江、汉，自索头、宇文暨诸小国，无不臣服。惟慕容镇军翼戴天子，精贯白日，而更不获殊礼之命，窃恐天下移心解体，无复南向者矣。公孙渊无尺寸之益于吴，吴主封为燕王，加以九锡。今慕容镇军屡摧贼锋，威振秦、陇，虎比遣重使，甘言厚币，欲授以曜威大将军、辽西王，慕容镇军恶其非正，却而不受。今朝廷乃矜惜虚名，沮抑忠顺，岂社稷之长计乎。后虽悔之，恐无及已。”弘为之入言于帝，帝意亦欲许之。会皝上表称“庾氏兄弟擅权召乱，宜加斥退，以安社稷。”又与庾冰书，责其当国秉权，不能为国雪耻。冰甚惧，以其绝远，非所能制，乃与何充奏从其请。乙卯，以慕容皝为使持节、大将军、都督河北诸军事、幽州牧、大单于、燕王，备物典策，皆从殊礼。又以其世子俊为假节、安北将军、东夷校尉、左贤王，赐军资器械以千万计。又封诸功臣百馀人，以刘翔为代郡太守，封临泉乡侯，加员外散骑常侍。翔固辞不受。

翔疾江南士大夫以骄奢酣纵相尚，尝因朝贺贵宴集，谓何充等曰：“四海板荡，奄逾三纪，宗社为墟，黎民涂炭，斯乃庙堂焦虑之时，忠臣毕命之秋也。而诸君宴安江沱，肆情纵欲，以奢靡为荣，以傲诞为贤，謇谔之言不闻，征伐之功不立，将何以尊主济民乎？”充等甚惭。诏遣兼大鸿胪郭悕持节诣棘城，册命燕王，与翔等偕北。公卿饯于江上，翔谓诸公曰：“昔少康资一旅以灭有穷，勾践凭会稽以报强吴。蔓草犹宜早除，况寇仇乎。今石虎、李寿志相吞噬，王师纵未能澄清北方，且当从事巴、蜀。一旦石虎先人举事，并寿而有之，据形便之地以临东南，虽有智者不能善其后矣。”中护军谢广曰：“是吾心也。”

秋七月，郭悕、刘翔等至燕。燕王皝以翔为东夷护军、领大将军长史，以唐国内史阳裕为左司马，典书令李洪为右司马，中尉郑林为军咨祭酒。

八年冬十月，燕王皝迁都龙城，赦其境内。

晋惠帝元康八年。初，张鲁在汉中，賨人李氏自巴西宕渠往依之。魏武帝克汉中，李氏将五百馀家归之，拜为将军，迁于略阳北土，号曰巴氐。其孙特庠、流皆有材武，善骑射，性任侠，州党多附之。

及齐万年反，关中荐饥，略阳、天水等六郡民流移就谷入汉川者数万家，道路有疾病穷乏者，特兄弟常营护振救之，由是得众心。流民至汉中，上书求寄食巴、蜀，朝议不许，遣侍御史李苾持节慰劳，且监察之，不令入剑阁。苾至汉中，受流民赂，表言：“流民十万馀口，非汉中一郡所能赈赡。蜀有仓储，又复丰稔，宜令就食。”朝廷从之。由是散在梁、益，不可禁止。李特至剑阁，太息曰：“刘禅有如此地，面缚于人，岂非庸才邪？”闻者异之。

永康元年冬十一月，诏征益州刺史赵𫷷为大长秋，以成都内史中山耿滕为益州刺史。𫷷，贾后之姻亲也。闻征，甚惧，且以晋室衰乱，阴有据蜀之志，乃倾仓廪赈流民，以收众心。以李特兄弟材武，其党类皆巴西人，与𫷷同郡，厚遇之，以为爪牙。特等凭恃𫷷势，专聚众为盗，蜀人患之。滕数密表“流民刚剽，蜀人愞弱，主不能制客，必为乱阶，宜使还本居。若留之险地，恐秦、雍之祸更移于梁、益矣”𫷷闻而恶之。

州被诏书，遣文武千馀人迎滕。是时成都治少城，益州治太城，𫷷犹在太城未去。滕欲入州，功曹陈恂谏曰：“今州郡构怨日深，入城必有大祸，不如留少城以观其变，檄诸县合村保以备秦氐，陈西夷行至，且当待之。不然，退保犍为，西渡江源，以防非常。”滕不从。是日帅众入州，𫷷遣兵逆之，战于西门，滕败死。郡吏皆窜走，惟陈恂面缚诣𫷷，请滕丧。𫷷义而许之。

𫷷又遣兵逆西夷校尉陈总。总至江阳，闻𫷷有异志，主簿蜀郡赵模曰：“今州郡不协，必生大变，当速行赴之。府是兵要，助顺讨逆，谁敢动者。”总更缘道停留，比至南安鱼涪津，已遇𫷷军。模白总“散财募士以拒战，若克州军，则州可得。不克，顺流而退，必无害也。”总曰：“赵益州忿耿侯，故杀之。与吾无嫌，何为如此。”模曰：“今州起事，必当杀君以立威，虽不战，无益也。”言至垂涕。总不听，众遂自溃。总逃草中，模着总服格战。𫷷兵杀模，见其非是，更搜求得总，杀之。

𫷷自称大都督、大将军、益州牧，署置僚属，改易守令，王官被召，无敢不往。李庠帅妹婿李含、天水任回、上官晶、扶风李攀、始平费他、氐符成、隗伯等四千骑归𫷷。𫷷以庠为威寇将军，封阳泉亭侯，委以心膂，使招合六郡壮勇至万馀人，以断北道。

永宁元年春正月，李庠骁勇得众心，赵𫷷浸忌之而未言。长史蜀郡杜淑、张粲说𫷷曰：“将军起兵始尔，而遽遣李庠握强兵于外。非我族类，其心必异，此倒戈授人也，宜早图之。”会庠劝𫷷称尊号，淑、粲因白𫷷，以庠大逆不道，引斩之，并其子侄十馀人。时李特、李流皆将兵在外，𫷷遣人慰抚之曰：“庠非所宜言，罪应死。兄弟罪不相及。”复以特、流为督将。特、流怨𫷷，引兵归绵竹。

𫷷牙门将涪陵许弇求为巴东监军，杜淑、张粲固执不许。弇怒，手杀淑、粲于𫷷合下，淑、粲左右复杀弇。三人皆𫷷之腹心也，𫷷由是遂衰。

𫷷遣长史犍为费远、蜀郡太守李苾、督护常俊督万馀人断北道。屯绵竹之石亭。李特密收兵得七千馀人，夜袭远等军，烧之，死者什八九，遂进攻成都。费远、李苾及军咨祭酒张微夜斩关走，文武尽散。𫷷独与妻子乘小船走，至广都，为从者所杀。特入成都，纵兵大掠。遣使诣洛阳，陈𫷷罪状。

初，梁州刺史罗尚闻赵𫷷反，表“𫷷素非雄才，蜀人不附，败亡可计日而待。”诏拜尚平西将军、益州刺史，督牙门将王敦、蜀郡太守徐俭、广汉太守辛冉等七千馀人入蜀。特等闻尚来，甚惧，使其弟骧于道奉迎，并献珍玩。尚悦，以骧为骑督。特、流复以牛酒劳尚于绵竹。王敦、辛冉说尚曰：“特等专为盗贼，宜因会斩之。不然，必为后患。”尚不从。冉与特有旧，谓特曰：“故人相逢，不吉当凶矣。”特深自猜惧。三月，尚至成都。

初，朝廷符下秦、雍州，使召还流民入蜀者，又遣御史冯该、张昌督之。李特兄辅自略阳至蜀，言：“中国方乱，不足复还”。特然之，累遣天水阎式诣罗尚，求权停至秋，又纳赂于尚及冯该。尚、该许之。朝廷论讨赵𫷷功，拜特宣威将军，弟流奋武将军，皆封侯。玺书下益州，条列六郡流民与特同讨𫷷者，将加封赏。广汉太守辛冉欲以灭𫷷为已功，寝朝命，不以实上，众咸怨之。

罗尚遣从事督遣流民，限七月上道。时流民布在梁、益，为人佣力，闻州郡逼遣，人人愁怨，不知所为。且水潦方盛，年谷未登，无以为行资。特复遣阎式诣尚求停至冬，辛冉及犍为太守李苾以为不可。尚举别驾蜀郡杜弢秀才，式为弢说逼移利害，弢亦欲宽流民一年。尚用冉、苾之谋，不从。弢乃致秀才板，出还家。冉性贪暴，欲杀流民首领，取其资货。乃与苾白尚，言：“流民前因赵𫷷之乱，多所剽掠，宜因移设关以夺取之。”尚移书令梓潼太守张演于诸要施关，搜索宝货。

特数为流民请留，流民皆感而恃之，多相帅归特。特乃结大营于绵竹以处流民，移辛冉求自宽。冉大怒，遣人分榜通衢，购募特兄弟，许以重赏。特见之，悉取以归，与弟骧改其购云：“能送六郡之豪李、任、阎、赵、杨、上官及氐、叟侯王一首，赏百匹。”于是流民大惧，归特者愈众，旬月间过二万人。流亦聚众数千人。

特又遣阎式诣罗尚求申期，式见营栅冲要，谋揜流民，叹曰：“民心方危，今而速之，乱将作矣。”又知辛冉、李苾意不可回，乃辞尚还绵竹。尚谓式曰：“子且以吾意告诸流民，今听宽矣。”式曰：“明公惑于奸说，恐无宽理。弱而不可轻者民也，今趣之不以理，众怒难犯，恐为祸不浅。”尚曰：“然。吾不欺子，子其行矣。”式至绵竹，言于特曰：“尚虽云尔，然未可信也。何者。尚威刑不立，冉等各拥强兵，一旦为变，亦非尚所能制。深宜为备。”特从之。

冬十月，特分为二营，特居北营，流居东营，缮甲厉兵，戒严以待之。

冉、苾相与谋曰：“罗侯贪而无断，日复一日，令流民得展奸计。李特兄弟并有雄才，吾属将为所虏矣。宜为决计，罗侯不足复问也。”乃遣广汉都尉曾元、牙门张显、刘并等，潜帅步骑三万袭特营。罗尚闻之，亦遣督护田佐助元。元等至，特安卧不动，待其众半入，发伏击之，死者甚众。杀田佐、曾元、张显，传首以示尚、冉。尚谓将佐曰：“此虏成去矣，而广汉不用吾言，以张贼势，今若之何。”

于是六郡流民李含等共推特行镇北大将军，承制封拜，以其弟流行镇东大将军，号东督护，以相镇统。又以兄辅为票骑将军，弟骧为骁骑将军，进兵攻冉于广汉。尚遣李苾、费远帅众救冉，畏特，不敢进。冉出战屡败，溃围奔德阳。特入据广汉，以李超为太守，进兵攻尚于成都。尚以书谕阎式，式复书曰：“辛冉倾巧，曾元小竖，李叔平非将帅之材。式前为节下及杜景文论留徙之宜，人怀桑梓，孰不愿之。但往日初至，随谷庸赁，一室五分，复值秋潦，乞须冬熟，而终不见听。绳之太过，穷鹿抵虎，流民不肯延颈受刀，以致为变。即听式言，宽使治严，不过去九月尽集，十月进道，今达乡里，何有如此也。”

特以兄辅、弟骧、子始、荡、雄及李含、含子国、离、任回、李攀、攀弟恭、上官晶、任臧、杨褒、上官惇等为将帅，阎式、李远等为僚佐。罗尚素贪残，为百姓患。特与蜀民约法三章，施舍振贷，礼贤拔滞，军政肃然，蜀民大悦。尚频为特所败，乃阻长围，缘郫水作营，连延七百里，与特相拒，求救于梁州及南夷校尉。

太安元年夏五月，河间王颙遣督护衙博讨李特，军于梓潼。朝廷复以张微为广汉太守，军于德阳。罗尚遣督护张龟军于繁城。特使其子镇军将军荡等袭博，而自将击龟，破之。荡败博兵于阳沔，梓潼太守张演委城走，巴西丞毛植以郡降。荡进攻博于葭萌，博走，其众尽降。河间王颙更以许雄为梁州刺史。特自称大将军、益州牧、都督梁益二州诸军事。

秋八月，李特攻张微，微击破之，遂进攻特营。李荡引兵救之，山道险狭，荡力战而前，遂破微兵。特欲还涪，荡及司马王幸谏曰：“微军已败，智勇俱竭，宜乘锐气遂禽之。”特复进攻微，杀之，生禽微子存，以微丧还之。

特以其将寋硕守德阳。李骧军毗桥，罗尚遣军击之，屡为骧所败。骧遂进攻成都，烧其门。李流军成都之北。尚遣精勇万人攻骧，骧与流合击，大破之，还者什一二。许雄数遣军攻特，不胜。特势益盛。

建宁大姓李睿、毛诜逐太守杜俊，朱提大姓李猛逐太守雍约以应特，众各数万。南夷校尉李毅讨破之，斩诜。李猛奉笺降，而辞意不逊，毅诱而杀之。

二年春正月，李特潜渡江击罗尚，水上军皆散走。蜀郡太守徐俭以少城降，特入据之，惟取马以供军，馀无侵掠。赦其境内，改元建初。罗尚保太城，遣使求和于特。蜀民相聚为坞者，皆送款于特。特遣使就抚之，以军中粮少，乃分六郡流民于诸坞就食。李流言于特曰：“诸坞新附，人心未固，宜质其大姓子弟，聚兵自守，以备不虞。”又与特司马上官惇书曰：“纳降如待敌，不可易也。”前将军雄亦以为言。特怒曰：“大事已定，但当安民，何为更逆加疑忌，使之离叛乎？”

朝廷遣荆州刺史宗岱、建平太守孙阜帅水军三万以救罗。尚岱以阜为前锋，进逼德阳。特遣李荡及蜀郡太守李璜就德阳太守任臧共拒之。岱、阜军势甚盛，诸坞皆有贰志，益州兵曹从事蜀郡任睿言于罗尚曰：“李特散众就食，骄怠无备，此天亡之时也。宜密约诸坞，刻期同发，内外击之，破之必矣。”尚使睿夜缒出城，宣旨于诸坞，期以二月十日同击特。睿因诣特诈降，特问城中虚实，睿曰：“粮储将尽，但馀货帛耳。”睿求出省家，特许之，遂还报尚。二月，尚遣兵掩袭特营，诸坞皆应之，特兵大败，斩特及李辅、李远，皆焚尸，传首洛阳。流民大惧。李流、李荡、李雄收馀众还保赤祖。流自称大将军、大都督、益州牧，保东营，荡、雄保北营。孙阜破德阳，获寋硕，任臧退屯涪陵。

三月，罗尚遣督护何冲、常深等攻李流，涪陵民药绅等亦起兵攻流。流与李骧拒深，使李荡、李雄拒绅。何冲乘虚攻北营，氐符成、隗伯在营中叛应之。荡母罗氏擐甲拒战，伯手刃伤其目，罗氏气益壮。营垂破，会流等破深、绅引兵还，与冲等战，大破之。成、伯帅其党突出诣尚。流等乘胜进抵成都，尚复闭城自守。荡驰马逐北，中矛而死。

朝廷遣侍中燕国刘沈假节统罗尚、许雄等军，讨李流。行至长安，河间王颙留沈为军师，遣席薳代之。李流以李特、李荡继死，宗岱、孙阜将至，甚惧。李含劝流降，流从之。李骧、李雄迭谏，不纳。

夏五月，流遣其子世及含子胡为质于阜军。胡兄离为梓潼太守，闻之，自郡驰还，欲谏不及，退与雄谋袭阜军。雄曰：“为今计，当如是，而二翁不从，奈何？”离曰：“当劫之耳。”雄大喜。乃共说流民曰：“吾属前已残暴蜀民，今一旦束手，便为鱼肉，惟有同心袭阜以取富贵耳。”众皆从之。雄遂与离袭击阜军，大破之。会宗岱卒于垫江，荆州军遂退。流甚惭，由是奇雄才，军事悉以任之。六月，李雄攻杀汶山太守陈图，遂取郫城。

秋七月，李流徙屯郫。蜀民皆保险结坞，或南入宁州，或东下荆州，城邑皆空，野无烟火。流虏掠无所得，士众饥乏，唯涪陵千馀家，依青城山处士范长生。平西参军浩涪徐轝说罗尚，求为汶山太守，邀结长生与共讨流。尚不许，轝怒，出降于流，流以轝为安西将军。轝说长生使资给流军粮，长生从之，流军由是复振。

九月，李流疾笃，谓诸将曰：“骁骑仁明，固足以济大事。然前军英武，殆天所相，可共受事于前军。”流卒，众推李雄为大都督、大将军、益州牧，治郫城。雄使武都朴泰绐罗尚，使袭郫城，云已为内应。尚使隗伯将兵攻郫，泰约举火为应，李骧伏兵于道，泰出长梯于外。隗伯兵见火起，争缘梯上，骧纵兵击，大破之。追奔，夜至城下，诈称万岁，曰：“已得郫城矣。”入少城，尚乃觉之。退保太城。隗伯创甚，雄生获之，赦不杀。李骧攻犍为，断尚运道，获太守龚恢，杀之。闰十二月，李雄急攻罗尚，尚军无食，留牙门张罗守城，夜由牛鞞水东走，罗开门降。雄入成都。军士饥甚，乃帅众就谷于郪，掘野芋而食之。许雄坐讨贼不进，征，即罪。

永兴元年春正月，罗尚逃至江阳，遣使表状，诏尚权统巴东、巴郡、涪陵以供军赋。尚遣别驾李兴诣镇南将军刘弘求粮，弘纲纪以运道阻远，且荆州自空乏，欲以零陵米五千斛与尚。弘曰：“天下一家，彼此无异，吾今给之，则无西顾之忧矣。”遂以三万斛给之，尚赖以自存。

李雄以范长生有名德，为蜀人所重，欲迎以为君而臣之，长生不可。诸将固请雄即尊位。

冬十月，雄即成都王位，大赦，改元曰建兴。除晋法，约法七章。以其叔父骧为太傅，兄始为太保，李离为太尉，李云为司徒，李璜为司空，李国为太宰，阎式为尚书令，杨褒为仆射。尊母罗氏为王太后，追尊父特为成都景王。雄以李国、李离有智谋，凡事必咨而后行，然国、离事雄弥谨。

十二月，罗尚移屯巴郡，遣兵掠蜀中，获李骧妻昝氏及子寿。

光熙元年春三月，范长生诣成都，成都王雄门迎，执板，拜为丞相，尊之曰范贤。

夏六月，成都王雄即皇帝位，大赦，改元曰晏平，国号大成。追尊父特曰景皇帝，庙号始祖。尊王太后曰皇太后。以范长生为天地太师，复其部曲，皆不豫征税。诸将恃恩，互争班位，尚书令阎式上疏，请考汉、晋故事，立百官制度，从之。

晋惠帝永宁元年春正月，以散骑常侍安定张轨为凉州刺史。轨以时方多难，阴有保据河西之志，故求为凉州。时州境盗贼纵横，鲜卑为寇，轨至，以宋配、汜瑗为谋主，悉讨破之，威着西土。

怀帝永嘉二年春二月，凉州刺史张轨病风，口不能言，使其子茂摄州事。陇西内史晋昌张越，凉州大族，欲逐轨而代之，与其兄酒泉太守镇及西平太守曹袪谋，遣使诣长安告南阳王模，称轨废疾，请以秦州刺史贾龛代之。龛将受之，其兄让龛曰：“张凉州一时名士，威着西州，汝何德以代之。”龛乃止。镇、袪上疏，更请刺史，未报，遂移檄废轨，以军司杜耽摄州事，使耽表越为刺史。

轨下教，欲避位归老宜阳。长史王融、参军孟畅蹋折镇檄，排合入言曰：“晋室多故，明公抚宁西夏，张镇兄弟敢肆凶逆，当鸣鼓诛之。”遂出戒严。会轨长子寔自京师还，乃以寔为中督护，将兵讨镇。遣镇甥太府主簿令狐亚先往说镇，为陈利害。镇流涕曰：“人误我。”乃诣寔归罪。寔南击曹袪，走之。

朝廷得镇、袪疏，以侍中袁瑜为凉州刺史。治中杨澹驰诣长安，割耳盘上，诉轨之被诬。南阳王模表请停瑜，武威太守张琠亦上表留轨。诏依模所表，且命诛曹袪。轨于是命寔帅步骑三万讨袪，斩之。张越奔邺，凉州乃定。

五月，诏封张轨西平郡公，轨辞不受。时州郡之使莫有至者，轨独遣使贡献，岁时不绝。

四年十一月，诏加张轨镇西将军、都督陇右诸军事。光禄大夫傅祇、太常挚虞遗轨书，告以京师饥匮，轨遣参军杜勋献马五百匹，毯布三万匹。

六年春三月，凉州主簿马鲂说张轨“宜命将出师，翼戴帝室。”轨从之，驰檄关中，共尊辅秦王。且言：“今遣前锋督护宋配帅步骑二万径趋长安，西中郎将寔帅中军三万，武威太守张玙帅胡骑二万，络绎继发。”

秋九月，秦州刺史裴苞据险以拒凉州兵，张寔、宋配等击破之，苞奔柔凶坞。

愍帝建兴二年二月壬寅，以张轨为太尉、凉州牧，封西平郡公。朝廷以张轨老病，拜其子寔为副刺史。

夏五月，西平武穆公张轨寝疾，遗令文武将佐务安百姓，上思报国，下以宁家。己丑，轨薨，长史张玺等表世子寔摄父位。冬十月，以张寔为都督凉州诸军事、凉州刺史、西平公。

三年冬十月，凉州军士张冰得玺，文曰：“皇帝行玺”，献于张寔。僚属皆贺，寔曰：“是非人臣所得留。”遣使归于长安。

四年夏四月，张寔下令所部吏民，有能举其过者，赏以布帛羊米。贼曹佐高昌隗瑾曰：“今明公为政，事无巨细皆自决之。或兴师发令，府朝不知，万一违失，谤无所分。群下畏威，受成而已。如此，虽赏之千金，终不敢言也。谓宜少损聪明，凡百政事皆延访群下，使各尽所怀，然后采而行之，则嘉言自至，何必赏也。”寔悦，从之，增瑾位三等。

寔遣将军王该帅步骑五千入援长安，且送诸郡贡计。诏拜实都督陕西诸军事，以寔弟茂为秦州刺史。

元帝建武元年春正月，黄门郎史淑、侍御史王冲自长安奔凉州，称愍帝出降前一日，使淑等赍诏赐张寔，拜寔大都督、凉州牧、侍中、司空，承制行事。且曰：“朕已诏琅邪王时摄大位，君其协赞琅邪，共济多难。”淑等至姑臧，寔大临三日，辞官不受。

初，寔叔父肃为西海太守，闻长安危逼，请为先锋入援。寔以其老，弗许。及闻长安不守，肃悲愤而卒。

寔遣太府司马韩璞、抚戎将军张阆等帅步骑一万东击汉，命讨虏将军陈安、安故太守贾骞、陇西太守吴绍各统郡兵为前驱。又遗相国保书曰：“王室有事，不忘投躯。前遣贾骞瞻公举动，中被符命敕骞还军。俄闻寇逼长安，胡嵩不进，曲允持金五百请救于嵩，遂决遣骞等进军度岭。会闻朝廷倾覆，为忠不遂，愤痛之深，死有馀责。今更遣璞等唯公命是从。”璞等卒不能进而还。至南安，诸羌断路，相持百馀日，粮竭矢尽。璞杀车中牛以飨士，泣谓之曰：“汝曹念父母乎？”曰：“念”“念妻子乎？”曰：“念欲生还乎？”曰：“欲”“从我令乎？”曰：“诺”乃鼓噪进战。会张阆帅金城兵继至，夹击，大破之，斩首数千级。

先是长安谣曰：“奉川中，血没腕，唯有凉州倚柱观。”及汉兵覆关中，氐、羌掠陇右，雍、秦之民死者什八九，独凉州安全。

大兴元年春三月，寔遣牙门蔡忠奉表诣建康，比至，帝已即位。寔不用江东年号，犹称建兴。

三年夏六月，京兆人刘弘客居凉州天梯山，以妖术惑众，从受道者千馀人，西平元公张寔左右皆事之。帐下阎涉、牙门赵卬皆弘乡人，弘谓之曰：“天与我神玺，应王凉州。”涉、卬信之，密与寔左右十馀人，谋杀寔，奉弘为主。寔弟荗知其谋，请诛弘。寔令牙门将史初收之，未至，涉等怀刅而入，杀寔于外寝。弘见史初至，谓曰：“使君已死，杀我何为。”初怒，截其舌而囚之，轘于姑臧市，诛其党与数百人。左司马阴元等以寔子骏尚幼，推张茂为凉州刺史、西平公，赦其境内，以骏为抚军将军。

秋八月，西平公张荗立兄子骏为世子。

四年春二月，张荗筑灵钧台，基高九仞。武陵阎曾夜叩府门呼曰：“武公遣我来，言何故劳民筑台。”有司以为妖，请杀之。茂曰吾“吾信劳民。曾称先君之命以规我，何谓妖乎？”乃为之罢役。

永昌元年冬十二月，张茂使将军韩璞帅众取陇西、南安之地，置秦州。

明帝太宁元年八月，赵主曜自陇上西击凉州，遣其将刘咸攻韩璞于冀城，呼延晏攻宁羌护军阴鉴于桑壁，曜自将戎卒二十八万军于河上，列营百馀里，金鼓之声动地，河水为沸，张茂临河诸戍皆望风奔溃。曜扬声欲百道俱济，直抵姑臧，凉州大震。参军马岌劝茂亲出拒战，长史汜祎怒，请斩之。岌曰：“汜公糟粕书生，刺举小才，不思国家大计。明公父子欲为朝廷诛刘曜有年矣，今曜自至，远近之情，共观明公此举，当立信勇之验，以副秦、陇之望。力虽不敌，势不可以不出。”茂曰：“善”乃出屯石头。茂谓参军陈珍曰：“刘曜举三秦之众，乘胜席卷而来，将若之何。”珍曰：“曜兵虽多，精卒至少，大抵皆氐、羌乌合之众，恩信未洽，且有山东之虞，安能舍其腹心之疾，旷日持久，与我争河西之地邪。若二旬不退，珍请得敝卒数千，为明公擒之。”茂喜，使珍将兵救韩璞。赵诸将争欲济河，赵主曜曰：“吾军势虽盛，然畏威而来者三分有二，中军疲困，其实难用。今但案甲勿动，以吾威声震之，若出中旬张茂之表不至者，吾为负卿矣。”茂寻遣使称藩，献马牛羊珍宝不可胜纪。曜拜茂侍中、都督凉南北秦梁益巴漠陇右西域杂夷匈奴诸军事，太师，凉州牧，封凉王，加九锡。

张茂大城姑臧，修灵钧台。别驾吴绍谏曰：“明公所以修城筑台者，盖惩既往之患耳。愚以为苟恩未洽于人心，虽处层台，亦无所益，适足以疑群下忠信之志，失士民系托之望，示怯弱之形，启邻敌之谋，将何以佐天子、霸诸侯乎。愿亟罢兹役，以息劳费。”茂曰：“亡兄一旦失身于物，岂无忠臣义士欲尽节者哉。顾祸生不意，虽有智勇无所施耳。王公设险，勇夫重闭，古之道也。今国家未靖，不可以太平之理责人于屯邅之世也。”卒为之。

二年夏五月甲申，张茂疾病，执世子骏手泣曰：“吾家世以孝友忠顺着称，今虽天下大乱，汝奉承之，不可失也。”且下令曰：“吾官非王命，苟以集事，岂敢荣之。死之日，当以白帢入棺，勿以朝服敛。”是日薨。愍帝使者史淑在姑臧，左长史汜祎、右长史马谟等使淑拜骏大将军、凉州牧、西平公，赦其境内。前赵王曜遣使赠茂太宰，谥曰成烈王，拜骏上大将军、凉州牧、凉王。

冬十二月，凉州将辛晏据枹罕，不服，张骏将讨之。从事刘庆谏曰：“霸王之师，必须天时、人事相得，然后乃起。辛晏凶狂安忍，其亡可必，奈何以饥年大举，盛寒攻城乎？”骏乃止。

骏遣参军王骘聘于赵，赵主曜谓之曰：“贵州款诚和好，卿能保之乎？”骘曰：“不能”侍中徐邈曰：“君来结好，而云不能保，何也？”骘曰：“齐桓贯泽之盟，忧心兢兢，诸侯不召自至。葵丘之会，振而矜之，叛者九国。赵国之化，常如今日可也。若政教陵迟，尚未能察迩者之变，况鄙州乎？”曜曰：“此凉州之君子也，择使可谓得人矣。”厚礼而遣之。

三年春二月，张骏承元帝凶问，大临三日。会黄龙见嘉泉，泛祎等请改年以章休祥，骏不许。辛晏以枹罕降骏，复收河南之地。

成帝咸和元年。张骏畏赵人之逼，是岁徙陇西、南安民二千馀家于姑臧。又遣使修好于成，以书劝成主雄去尊号，称藩于晋。雄复书曰：“吾过为士大夫所推，然本无心于帝王，思为晋室元功之臣，扫除氛埃。而晋室陵迟，德声不振，引领东望，有年月矣。会获来贶，情在暗至，有何己巳。”自是聘使相继。

二年夏五月，张骏闻赵兵为后赵所败，乃去赵官爵，复称晋大将军、凉州牧。遣武威太守窦涛、金城太守张阆、武兴太守辛岩、杨烈将军宋辑等帅众数万，东会韩璞攻掠赵秦州诸郡。赵南阳王胤将兵击之，屯狄道。枹罕护军辛晏告急，秋，骏使韩璞、辛岩救之。璞进度沃干岭，岩欲速战，璞曰：“夏末以来，日星数有变，不可轻动。且曜与石勒相攻，胤必不能久与我相守也。”与胤夹洮相持七十馀日。

冬十月，璞遣辛岩督运于金城，胤闻之曰：“韩璞之众十倍于吾，吾粮不多，难以持久。今虏分兵运粮，天授我也。若败辛岩，璞等自溃。”乃帅骑三千袭岩于沃干岭，败之，遂前逼璞营。璞众大溃，胤乘胜追奔，济河，攻拔令居，斩首二万级，进据振武。河西大骇。张阆、辛晏帅其众数万降赵，骏遂失河南之地。

三年。张骏治兵，欲乘虚袭长安。理曹郎中索询谏曰：“刘曜虽东征，其子胤守长安，未易轻也。若使小有所获，彼若释东方之图还与我校，祸难之兴期，未可量也。”骏乃止。

五年夏五月，张骏因前赵之亡，复收河南地，至于狄道，置五屯护军，与赵分境。六月，赵遣鸿胪孟毅拜骏征西大将军、凉州牧，加九锡。骏耻为之臣，不受，留毅不遣。

七年。凉州僚属劝张骏称凉王，领秦、凉二州牧，置公卿百官，如魏武、晋文故事。骏曰：“此非人臣所宜言也。敢言此者，罪不赦。”然境内皆称之为王。骏立次子重华为世子。

八年。初，张骏欲假道于成以通表建康，成主雄不许。乃遣治中从事张淳称藩于成以假道，雄伪许之，将使盗覆诸东峡。蜀人桥赞密以告淳，淳谓雄曰：“寡君使小臣行无迹之地，万里通诚于建康者，以陛下嘉尚忠义，能成人之美故也。若欲杀臣者，当斩之都市，宣示众目曰：凉州不忘旧德，通使琅邪，主圣臣明，发觉杀之。如此则义声远播，天下畏威。今使盗杀之江中，威刑不显，何足以示天下乎？”雄大惊曰：“安有此邪？”司隶校尉景骞言于雄曰：“张淳壮士，请留之。”雄曰：“壮士安肯留。且试以卿意观之。”骞谓淳曰：“卿体丰大，天热，可且遣下吏，少住须凉。”淳曰：“寡君以皇舆播越，梓宫未返，生民涂炭，莫之振救，故遣淳通诚上都。所论事重，非下吏所能传。使下吏可了，则淳亦不来矣。虽火山汤海，犹将赴之，岂寒暑之足惮哉。”雄谓淳曰：“贵主英名盖世，土险兵强，何不亦称帝自娱一方。”淳曰：“寡君祖考以来，世笃忠贞，以仇耻未雪，枕戈待旦，何自娱之有。”雄甚惭，曰：“我之祖考本亦晋臣，遭天下大乱，与六郡之民避难此州，为众所推，遂有今日。琅邪若能中兴大晋于中国者，亦当帅众辅之。”厚为淳礼而遣之。淳卒致命于建康。

长安之失守也，敦煌计吏耿访自汉中入江东，屡上书请遣大使慰抚凉州。朝廷以访守治书御史，拜张骏镇大将军，选陇西贾陵等十二人配之。访至梁州，道不通，以诏书付贾陵，诈为贾客以达之。是岁，陵始至凉州，骏遣部曲督王丰等报谢。

九年春二月丁卯，诏遣耿访、王丰赍印绶授张骏大将军，都督陕西雍秦凉州诸军事。自是每岁使者不绝。

咸康元年。初，张轨及二子寔、茂虽保据河右，而军旅之事无岁无之。及张骏嗣位，境内渐平。骏勤修庶政，总御文武，咸得其用，民富兵强，远近称之以为贤君。骏遣将杨宣伐龟兹、鄯善，于是西域诸国焉耆、于窴之属，皆诣姑臧朝贡。骏于姑臧南作五殿，官属皆称臣。

骏有兼秦、雍之志，遣参军曲护上疏，以为“勒、雄既死，虎、期继逆，兆庶离主，渐冉经世。先老消落，后生不识，慕恋之心，日远日忘。乞敕司空鉴、征西亮等泛舟江、沔，首尾齐举。”

五年九月，张骏立辟雍、明堂以行礼。十一月，以世子重华行凉州事。

六年春三月，张骏遣别驾马诜入贡于赵，表辞蹇傲。赵王虎怒，欲斩诜。侍中石璞谏曰：“今国家所当先除者，遗晋也。河西僻陋，不足为意。今斩马诜，必征张骏，则兵力分而为二，建康复延数年之命矣。”乃止。璞，苞之曾孙也。

穆帝永和元年十二月，张骏伐焉耆，降之。是岁，骏分武威等十一郡为凉州，以世子重华为刺史。分兴晋等八郡为河州，以宁戎校尉张瓘为刺史。分敦煌等三郡及西域都护等三营为沙州，以西胡校尉杨宣为刺史。骏自称大都督、大将军、假凉王，督摄三州。始置祭酒、郎中、大夫、舍人、谒者等官，官号皆仿天朝，而微变其名。车服旌旗，拟于王者。

二年夏五月丙戌，西平忠成公张骏薨。官属上世子重华为使持节、大都督、太尉、护羌校尉、凉州牧、西平公、假凉王，赦其境内。尊嫡母严氏为太王太后，母马氏为王太后。

赵将军王擢击张重华，袭武街，执护军曹权、胡宣，徙七千馀户于雍州。凉州刺史麻秋、将军孙伏都攻金城，太守张冲请降，凉州震动。重华悉发境内兵使征南将军裴恒将之以御赵。恒壁于广武，久而不战。凉州司马张耽言于重华曰：“国之存亡在兵，兵之胜败在将。今议者举将，多推宿旧。夫韩信之举，非旧德也。盖明主之举，用无常人，才之所堪，则授以大事。今强寇在境，诸将不进，人情危惧。主簿谢艾，兼资文武，可用以御赵。”重华召艾，问以方略，艾愿请兵七千人，必破赵以报。重华拜艾中坚将军，给步骑五千使击秋。艾引兵出振武，夜有二枭鸣于牙中，艾曰：“六博得枭者胜。今枭鸣牙中，克敌之兆也。”进与赵战，大破之，斩首五千级。重华封艾为福禄伯。

三年夏四月，赵凉州刺史麻秋攻枹罕。晋昌太守郎坦以城大难守，欲弃外城。武成太守张悛曰：“弃外城则动众心，大事去矣。”宁戎挍尉张璩从悛言，固守大城。秋帅众八万围堑数重，云梯地突，百道皆进。城中御之，秋众死伤数万。赵王虎复遣其将刘浑等帅步骑二万会之。郎坦恨言不用，教军士李嘉潜引赵兵千馀人登城。璩督诸将力战，杀二百馀人，赵兵乃退。璩烧其攻具，秋退保大夏。

虎以中书监石宁为征西将军，帅并、司州兵二万馀人为秋等后继。张重华将宋秦等帅户二万降于赵。重华以谢艾为使持节、军师将军，帅步骑三万进军临河。艾乘轺车，戴白幍，鸣鼓而行。秋望见，怒曰：“艾年少书生，冠服如此，轻我也。”命黑槊龙骧三千人驰击之，艾左右大扰。或劝艾宜乘马，艾不从，下车，踞胡休，指麾处分。赵人以为有伏兵，惧不敢进。别将张瑁自间道引兵截赵军后，赵军退，艾乘势进击，大破之，斩其将杜勋、汲鱼，获首虏一万三千级，秋单马奔大夏。

五月，秋与石宁复帅众十二万进屯河南，刘宁、王擢略地晋兴、广武、武街，至于曲柳。张重华使将军牛旋御之，退守枹罕，姑臧大震。重华欲亲出拒之，谢艾固谏。别驾从事索遐曰：“君者一国之镇，不可轻动。”乃以艾为使持节、都督征讨诸军事、行卫将军，遐为军正将军，帅步骑二万拒之。别将杨康败刘宁于沙阜，宁退屯金城。

秋七月，赵王虎复遣征西将军孙伏都、将军刘浑帅步骑二万会麻秋军，长驱济河，击张重华遂城、长最。谢艾建牙誓众，有风吹旌旗东南指，索遐曰：“风为号令，今旌旗指敌，天所赞也。”艾军于神鸟，王擢与艾前锋战，败走还河南。八月戊午，艾进击秋，大破之，秋遁归金城。虎闻之，叹曰：“吾以偏师定九州岛岛岛，岛今以九州岛岛岛岛之力困于枹罕。彼有人焉，未可图也。”艾还讨叛虏斯骨真等万馀落，皆破平之。

九月，赵麻秋又袭张重华将张瑁，败之，斩首三千馀级。枹罕护军李逵帅众七千降于赵。自河以南，氐、羌皆附于赵。

冬十月乙丑，遣侍御史俞归至凉州，授张重华侍中、大都督、督陇右关中诸军事、大将军、凉州刺史、西平公。归至姑臧，重华欲称凉王，未肯受诏，使所亲沈猛私谓归曰：“主公奕世为晋忠臣，今曾不如鲜卑，何也。朝廷封慕容皝为燕王，而主公才为大将，何以表劝忠贤乎。明台宜移河右，共劝州主为凉王。人臣出使，苟利社稷，专之可也。”归曰：“吾子失言。昔三代之王也，爵之贵者莫若上公。及周之衰，吴、楚始僭号称王，而诸侯亦不之非，盖以蛮夷畜之也。借使齐、鲁称王，诸侯岂不四面攻之乎。汉高祖封韩、彭为王，寻皆诛灭，盖权时之宜，非厚之也。圣上以贵公忠贤，故爵以上公，任以方伯，宠荣极矣，岂鲜卑夷狄所可比哉。且吾闻之，功有大小，赏有重轻。今贵公始继世而为王，若帅河右之众东平胡羯，修复陵庙，迎天子返洛阳，将何以加之乎？”重华乃止。

五年秋九月，凉州官属共上张重华为丞相、凉王、雍秦凉三州牧。重华屡以钱帛赐左右宠臣，又喜博弈，颇废政事。征事索振谏曰：“先王夙夜勤俭，充实府库，正以仇耻未雪，志平海内故也。殿下嗣位之初，强寇侵逼，赖重饵之故，得战士死力，仅保社稷。今蓄积已虚，而寇仇尚在，岂可轻有耗散，以与无功之人乎。昔汉光武躬亲万机，章奏诣阙，报不终日，故能隆中兴之业。今章奏停滞，动经时月，下情不得上通，沈冤困于囹圄，殆非明主之事也。”重华谢之。

晋怀帝永嘉五年。巴、蜀流民布在荆、湘间，数为土民所侵苦。蜀人李骧聚众据乐乡反，南平太守应詹与醴陵令杜弢共击破之。荆州刺史王澄使成都内史王机讨骧，骧请降。澄伪许而袭杀之，以其妻子为赏，沈八千馀人于江。流民益怨忿。蜀人杜畴等复反。湘州参军冯素与蜀人汝班有隙，言于刺史荀眺曰：“巴、蜀流民皆欲反。”眺信之，欲尽诛流民。流民大惧，四五万家一时俱反，以杜弢州里重望，共推为主。弢自称梁、益二州牧，领湘州刺史。

王敦为扬州刺史，寻加都督征讨诸军事。

夏四月，杜弢攻长沙。五月，荀眺弃城奔广州，弢追擒之。于是弢南破零、桂，东掠武昌，杀二千石、长史甚众。

六年。故新野王歆牙门将胡亢聚众于竟陵，自号楚公，寇掠荆土，以歆南蛮司马新野杜曾为竟陵太守。曾勇冠三军，能被甲游于水中。王澄在荆州，悦成都内史王机，谓为己亚，使之内综心膂，外为

爪牙。澄屡为杜弢所败，望实俱损，犹傲然自得，无忧惧之意，但与机日夜纵酒慱奕，由是上下离心。南平太守应詹屡谏，不听。

澄自出军击杜弢，军于作塘。山简参军王冲拥众迎应詹为刺史，詹以冲无赖，弃之还南平，冲乃自称刺史。澄惧，使其将杜蕤守江陵，徙治孱陵，寻又奔沓中。别驾郭舒谏曰：“使君临州，虽无异政，然一州人心所系。今西收华容之兵，足以擒此小丑，奈何自弃，遽为奔亡乎？”澄不从，欲将舒东下。舒曰：“舒为万里纪纲，不能匡正，令使君奔亡，诚不忍渡江。”乃留屯沌口。琅邪王睿闻之，召澄为军咨祭酒，以军咨祭酒周𫖮代之，澄乃赴召。

𫖮始至州，建平流民傅密等叛迎杜弢，弢别将王真袭沔阳，𫖮狼狈失据。征讨都督王敦遣武昌太守陶侃、浔阳太守周访、历阳内史甘卓共击弢，敦进屯豫章，为诸军继援。

王澄过诣敦，自以名声素出敦右，犹以旧意侮敦。敦怒诬其与杜弢通信，遣壮士扼杀之。王机闻澄死，惧祸，以其父毅、兄矩皆尝为广州刺史，就敦求广州，敦不许。会广州将温邵等叛刺史郭讷，迎机为刺史，机遂将奴客门生千馀人入广州。讷遣兵拒之，将士皆机父兄时部曲，不战迎降。讷乃避位，以州授之。

愍帝建兴元年。胡亢性猜忌，杀其骁将数人。杜曾惧，潜引王冲之兵使攻亢。亢悉精兵出拒之，城中空虚，曾因杀亢而并其众。

周𫖮屯浔水城，为杜弢所困。陶侃使明威将军朱伺救之，弢退保冷口。侃曰：“弢必步向武昌。”乃自径道还郡以待之，弢果来攻。侃使朱伺逆击，大破之，弢遁归长沙。周𫖮出浔水投王敦于豫章，敦留之。陶侃使参军王贡告捷于敦，敦曰：“若无陶侯，便失荆州矣。”乃表侃为荆州刺史，屯沔江。左丞相睿召周𫖮，复以为军咨祭酒。

秋九月，王贡自王敦所还，至竟陵，矫陶侃之命，以杜曾为前锋大都督，击王冲，斩之，悉降其众。侃召曾，曾不至。贡恐以矫命获罪，遂与曾反击侃。冬十月，侃兵大败，仅以身免。敦表侃以白衣领职。侃复帅周访等进击杜弢，大破之，敦乃奏复侃官。

二年春三月，杜弢将王真袭陶侃于林障，侃奔滠中。周访救侃，击弢兵破之。

三年春二月，王敦遣陶侃、甘卓等讨杜弢，前后数十战，弢将士多死，乃请降于丞相睿，睿不许。弢遗南平太守应詹书，自陈昔与詹“共讨乐乡，本同休戚。后在湘中，惧死求生，遂相结聚。傥以旧交之情，为明枉直，使得输诚盟府，厕列义徒，或北清中原，或西取李雄，以赎前愆，虽死之日，犹生之年也。”詹为启呈其书，且言：“弢，益州秀才，素有清望，为乡人所逼。今悔恶归善，宜命使抚纳，以息江、湘之民。”睿乃使前南海太守王运受弢降，赦其反逆之罪，以弢为巴东监军。弢既受命，诸将犹攻之不已。弢不胜愤怒，遂杀运复反，遣其将杜弘、张彦杀临川内史谢摛，遂陷豫章。三月，周访击彦，斩之，弘奔临贺。

秋八月，陶侃与杜弢相攻，弢使王贡出挑战，侃遥谓之曰：“杜弢为益州小吏，盗用库钱，父死不奔丧。卿本佳人，何为随之。天下宁有白头贼邪？”贡初横脚马上，闻侃言，敛容下脚。侃知可动，复遣使谕之，截发为信，贡遂降于侃。弢众溃，遁走，道死。侃与南平太守应詹进克长沙，湘州悉平。丞相睿承制赦其所部，进王敦镇东大将军，加都督江杨荆湘交广六州诸军事、江州刺史。敦始自选置刺史以下，浸益骄横。

初，朝廷闻张光死，以侍中第五猗为安南将军、监荆梁益宁四州诸军事、荆州刺史，自武关出。杜曾迎猗于襄阳，为兄子娶猗女，遂聚兵万人，与猗分据汉、沔。

陶侃既破杜弢，乘胜进击曾，有轻曾之志。司马鲁恬谏曰：“凡战当先料其将。今使君诸将，无及曾者，未易可逼也。”侃不从，进围曾于石城。曾军多骑兵，密开门突侃陈，出其后反击之，侃兵死者数百人。曾将趋顺阳，下马拜侃，告辞而去。

时荀嵩都督荆州江北诸军事，屯宛，曾引兵围之。嵩兵少食尽，欲求救于故吏襄阳太守石览。嵩小女灌，年十三，帅勇士数十人，逾城突围夜出，且战且前，遂达览所。又为嵩书，求救于南中郎将周访。访遣子抚帅兵三千，与览共救嵩，曾乃遁去。

曾复致笺于嵩，求讨丹水贼以自效，嵩许之。陶侃遗嵩书曰：“杜曾凶狡，所谓鸱枭，食母之物。此人不死，州土未宁，足下当识吾言。”嵩以宛中兵少，藉曾为外援，不从。曾复帅流亡二千馀人围襄阳，数日，不克而还。

王敦嬖人吴兴钱凤疾陶侃之功，屡毁之。侃将还江陵，欲诣敦自陈，朱伺及安定皇甫方回谏曰：“公入必不出。”侃不从。既至敦留侃不遣，左转广州刺史，以其从弟丞相军咨祭酒廙为荆州刺史。荆州将吏郑攀、马隽等诣敦，上书留侃，敦怒，不许。攀等以侃始灭大贼，而更被黜，众情愤惋。又以廙忌戾难事，遂帅其徒三千人屯涢口，西迎杜曾。廙为攀等所袭，奔于江安。杜曾与攀等北迎第五猗以拒廙。廙督诸军讨曾，复为曾所败。敦意攀承侃风旨，被甲持矛将杀侃，出而复还者数四。侃正色曰：“使君雄断，当裁天下，何此不决乎？”因起如厕。咨议参军梅陶、长史陈颁言于敦曰：“周访与侃亲姻，如左右手，安有断人左手而右手不应者乎？”敦意解，乃设盛馔以饥之。侃使夜发，敦引其子瞻为参军。

初，交州刺史顾秘卒，州人以秘子寿领州事。帐下督梁硕起兵攻寿，杀之，硕遂专制交州。王机自以盗据广州，恐王敦讨之，更求交州。会杜弘诣机降，敦欲因机以讨硕，乃以降杜弘为机功，转交州刺史。机至郁林，硕迎前刺史修则子湛行州事以拒之。机不得进，乃更与杜弘及广州将温邵、交州秀才刘沈谋，复还据广州。陶侃至始兴，州人皆言：“宜观察形势，不可轻进”。侃不听，直至广州，诸郡县皆已迎机矣。杜弘遣使伪降，侃知其谋，进击弘，破之，遂执刘沈于小桂。遣督护许高讨王机，走之。机病死于道，高掘其尸斩之。诸将皆请乘胜击温邵，侃笑曰：“吾威名已着，何事遣兵。但一函纸自定耳。”乃下书谕之。邵惧而走，追获于始兴。杜弘诣王敦降，广州遂平。敦以杜弘为将，宠任之。

元帝建武元年秋八月，郑攀等相与拒王廙，众心不壹，散还横桑口，欲入杜曾。王敦遣武昌太守赵诱、襄阳太守朱轨击之，攀等惧，请降。杜曾亦请击第五猗于襄阳以自赎。

廙将赴荆州，留长史刘浚镇扬口垒。竟陵内史朱伺谓廙曰：“曾猾贼也，外示屈服，欲诱官军使西，然后兼道袭扬口耳。宜大部分，未可便西。”廙性矜厉自用，以伺为老怯，遂西行。曾等果还趋扬口，廙乃遣伺归，裁至垒，即为曾所围。刘浚自守北门，使伺守南门。马隽从曾来攻垒，隽妻子先在垒中，或欲皮其面以示之。伺曰：“杀其妻子，未能解围，但益其怒耳。”乃止。曾攻陷北门，伺被伤，退入船，开船底以出，沈行五十步，乃得免。曾遣人说伺曰：“马隽德卿全其妻子，今尽以卿家内外百口付隽，隽已尽心收视，卿可来也。”伺报曰：“吾年六十馀，不能复与卿作贼。吾死亦当南归，妻子付汝裁之。”乃就王廙于甑山，病创而卒。

戊寅，赵诱、朱轨及陵江将军黄峻与曾战于女观湖，诱等皆败死。曾乘胜径造沔口。威震江、沔、

王使豫章太守周访击之。访有众八千，进至沌阳。曾锐气甚盛，访使将军李恒督左甄，许朝督右甄，访自领中军。曾先攻左右甄，访于阵后射雉以安众心。令其众曰：“一甄败，鸣三鼓。两甄败，鸣六鼓。”赵诱子胤，将父馀兵属左甄，力战，败而复合，驰马告访。访怒，叱令更进，胤号哭还战。自旦至申，两甄皆败。访选精锐八百人，自行酒饮之，敕不得妄动，闻鼓音乃进。曾兵未至三十步，访亲鸣鼓，将士皆腾跃奔赴，曾遂大溃，杀千馀人。访夜追之，诸将请待明日。访曰：“曾骁勇能战，曏者彼劳我逸，故克之。宜及其衰乘之。可灭也。”乃鼓行而进，遂定汉、沔曾走保武当，王廙始得至荆州。访以功迁梁州刺史，屯襄阳。

大兴元年冬十一月，诏以王敦为荆州牧，加陶侃都督交州诸军事。敦固辞州牧，乃听为刺史。

二年夏四月，周访击杜曾，大破之。马隽等执曾以降，访斩之，并获第五猗送于武昌。访以猗本中朝所署，加有时望，白王敦不宜杀，敦不听而斩之。

晋惠帝太安二年。安北将军、都督幽州诸军事王浚，以天下方乱，欲结援夷狄，乃以一女妻鲜卑段务勿尘，又表以辽西郡封务勿尘为辽西公。

怀帝永嘉四年冬十月壬子，以刘琨为平北大将军，王浚为司空，进鲜卑段务勿尘为大单于。

五年秋七月，王浚设坛告类，立皇太子，布告天下，称受中诏承制封拜，备置百官，列署征、镇，以荀藩为太尉，琅邪王睿为大将军。浚自领尚书令，以裴宪及其婿枣嵩为尚书，以田徽为兖州刺史，李恽为青州刺史。

刘琨长于招怀，而短于抚御，一日之中，虽归者数千，而去者亦相继。冬十二月，琨遣子遵请兵于代公猗卢，又遣族人高阳内史希合众于中山，幽州所统代郡、上谷、广宁之民多归之，众至三万。王浚怒，遣燕相胡矩督诸军，与辽西公段疾陆眷共攻希，杀之，驱略三郡士女而去。疾陆眷，务勿尘之子也。

六年冬十二月，广平游纶、张豺拥众数万据苑乡，受王浚假署。石勒遣夔安、支雄等七将攻之，破其外垒。浚遣督护王昌帅诸军及辽西公段疾陆眷、疾陆眷弟匹䃅、文鸯、从弟末柸部众五万攻勒于襄国。

疾陆眷屯于渚阳，勒遣诸将出战，皆为疾陆眷所败。疾陆眷大造攻具，将攻城。勒众甚惧。勒召将佐谋之曰：“今城堑未固，粮储不多，彼众我寡，外无救援。吾欲悉众与之决战，何如？”诸将皆曰：“不如坚守以疲敌，待其退而击之。”张宾、孔苌曰：“鲜卑之种，段氏最为勇悍，而末柸尢甚，其锐卒皆在末柸所。今闻疾陆眷刻日攻北城，其大众远来，战斗连日，谓我孤弱不敢出战，意必懈惰。宜且勿出，示之以怯，凿北城为突门二十馀道，俟其来至，列守未定，出其不意，直冲末柸帐，彼必惊骇，不暇为计，破之必矣。末柸败，则其馀不攻而溃矣。”勒从之，密为突门。既而疾陆眷攻北城，勒登城望之，见其将士或释仗而寝，乃命孔苌督锐卒自突门出击之，城上鼓噪以助其势。苌攻末柸帐，不能克而退。末柸逐之，入其垒门，为勒众所获。疾陆眷等军皆退走。苌乘胜追击，枕尸三十馀里，获铠马五千匹。疾陆眷收其馀众，还屯渚阳。

勒质末柸，遣使求和于疾陆眷，疾陆眷许之。文鸯谏曰：“今以末柸一人之故而纵垂亡之虏，得无为王彭祖所怨，招后患乎？”疾陆眷不从，复以铠马金银赂勒，且以末柸三弟为质而请末柸。诸将皆劝勒杀末柸，勒曰：“辽西鲜卑健国也，与我素无仇雠，为王浚所使耳。今杀一人而结一国之怨，非计也。归之必深德我，不复为浚用矣。”乃厚以金帛报之，遣石虎与疾陆眷盟于渚阳，结为兄弟。疾陆眷引归，王昌等不能独留，亦引兵还蓟。勒召末柸，与之燕饮，誓为父子，遣还辽西。末柸在涂，日南向而拜者三，由是段氏专心附勒，王浚之势遂衰。

游纶、张豺请降于勒。勒攻信都，杀冀州刺史王象。浚复以邵举行冀州刺史，保信都。

愍帝建兴元年夏四月，石勒使石虎攻邺，邺溃，刘演奔廪丘。刘琨复以刘演为兖州刺史，镇廪丘。石勒攻李恽于上白，斩之。王浚复以薄盛为青州刺史。

王浚使枣嵩督诸军屯易水，召段疾陆眷，欲与之共击石勒。疾陆眷不至。浚怒，以重币赂拓跋猗卢，并檄慕容廆等共讨疾陆眷。猗卢遣右贤王六修将兵会之，为疾陆眷所败。

五月，石勒使孔苌击定陵，杀田徽。薄盛帅所部降勒。山东郡县，相继为勒所取。汉主聪以勒为侍中、征东大将军。乌桓亦叛王浚，潜附于勒。

冬十一月，王浚以其父字处道，自谓应“当涂高。”之识，谋称尊号。前渤海太守刘亮、北海太守王搏、司空椽高柔切谏，浚皆杀之。燕国霍原，志节清高，屡辞征辟。浚以尊号事问之，原不答。浚诬原与群盗通，杀而枭其首。于是士民骇怨，而浚矜豪日甚，不亲政事，所任皆苛刻小人，枣嵩、朱硕贪横尢甚。北州谣曰：“府中赫赫朱丘伯，十囊五囊入枣郎。”调发殷烦，下不堪命，多叛入鲜卑。从事韩咸监护柳城，盛称慕容廆能接纳士民，欲以讽浚。浚怒，杀之。

浚始者唯恃鲜卑、乌桓以为强，既而皆叛之。加以蝗旱连年，兵势益弱。石勒欲袭之，未知虚实，将遣使觇之。参佐请用羊祜、陆抗故事，致书于浚。勒以问张宾，宾曰：“浚名为晋臣，实欲废晋自立，但患四海英雄莫之从耳。其欲得将军，犹项羽之欲得韩信也。将军威振天下，今卑辞厚礼折节事之，犹惧不信，况为羊、陆之亢敌乎。夫谋人而使人觉其情，难以得志矣。”勒曰：“善”十二月，勒遣舍人王子春、董肇多赍珍宝，奉表于浚曰：“勒本小胡，遭世饥乱，流离屯厄，窜命冀州，窃相保聚以救性命。今晋祚沦夷，中原无主。殿下州乡贵望，四海所宗，为帝王者，非公复谁。勒所以捐躯起兵，诛讨暴乱者，正为殿下驱除尔。伏愿殿下应天顺人，早登皇祚。勒奉戴殿下如天地父母，殿下察勒微心，亦当视之如子也。”又遗枣嵩书，厚赂之。

浚以段疾陆眷新叛，士民多弃已去，闻勒欲附之，甚喜。谓子春曰：“石公一时英杰，据有赵、魏，乃欲称藩于孤，其可信乎？”子春曰：“石将军才力强盛，诚如圣旨。但以殿下中州贵望，威行夷夏，自古胡人为辅佐名臣则有矣，未有为帝王者也。石将军非恶帝王不为而让于殿下，顾以帝王自有历数，非智力之所取，虽强取之，必不为天人之所与故也。项羽虽强，终为汉有。石将军之比殿下，犹阴精之与太阳，是以远鉴前事，归身殿下，此乃石将军之明识，所以远过于人也，殿下又何怪乎？”浚大悦，封子春、肇皆为列侯，遣使报聘，以厚币酬之。

游纶兄统为浚司马，镇范阳，遣使私附于勒。勒斩其使以送浚。浚虽不罪统，益信勒为忠诚，无复疑矣。

二年春正月壬辰，王子春等及王浚使者至襄国，石勒匿其劲卒精甲，羸师虚府以示之，北面拜使者而受书。浚遗勒麈尾，勒阳不敢执，悬之于壁，朝夕拜之，曰：“我不得见王公，见其所赐，如见公也。”复遣董肇奉表于浚，期以三月中旬亲诣幽州奉上尊号，亦修笺于枣嵩，求并州牧、广平公。

勒问浚之政事于王子春，子春曰：“幽州去岁大水，人不粒食，浚积粟百万，不能赈赡。刑政苛酷，赋役殷烦，忠贤内离，夷狄外叛。人皆知其将亡，而浚意气自若，曾无惧心。方更置立台阁，布列百官，自谓汉高、魏武不足比也。”勒抚几笑曰：“王彭祖真可擒也。”浚使者还蓟，具言石勒形势寡弱，款诚无二。浚大悦，益骄怠，不复设备。

二月，石勒纂岩，将袭王浚，而犹豫未发。张宾曰：“夫袭人者，当出其不意。今军严经日而不行，岂非畏刘琨及鲜卑、乌桓为吾后患乎？”勒曰：“然。为之奈何？”宾曰：“彼三方智勇无及将军者，将军虽远出，彼必不敢动，且彼未谓将军便能悬军千里取幽州也。轻军往返，不出二旬，藉使彼虽有心，比其谋议出师，吾已还矣。且刘琨、王浚虽同名晋臣，实为仇敌。若修笺于琨，送质请和，琨必喜我之服，而快浚之亡，终不救浚而袭我也。用兵贵神速，勿后时也。”勒曰：“吾所未了，右侯已了之，吾复何疑。”遂以火宵行，至柏人，杀主簿游纶，以其兄统在范阳，恐泄军谋故也。遣使奉笺送质于刘琨，自陈罪恶，请讨浚以自效。琨大喜，移檄州郡，称“已与猗卢方议讨勒，勒走伏无地，求拔幽都以赎罪。今便当遣六修南袭平阳，除僭伪之逆类，降知死之逋羯，顺天副民，翼奉皇家，斯乃曩年积诚灵佑之所致也。”

三月，勒军达易水，王浚督护孙纬驰还白浚，将勒兵拒之，游统禁之。浚将佐皆曰：“胡贪而无信，必有诡计。请击之。”浚怒曰：“石公来，正欲奉戴我耳。敢言击者斩。”众不敢复言。浚设飨以待之。壬申，勒晨至蓟，叱门者开门。犹疑有伏兵，先驱牛羊数千头，声言上礼，实欲塞诸街巷。浚始惧，或坐或起。勒既入城，纵兵大掠，浚左右请御之，浚犹不许。勒升其听事，浚乃走出堂皇，勒众执之。勒召浚妻，与之并坐，执浚立于前。浚骂曰：“胡奴调乃公，何凶逆如此。”勒曰：“公位冠元台，手握强兵，坐观本朝倾覆，曾不救援，乃欲自尊为天子，非凶逆乎。又委任奸贪，残虐百姓，贼害忠良，毒遍燕土，此谁之罪也。”使其将王洛生以五百骑先送浚于襄国。浚自投于水，束而出之，斩于襄国市。

勒杀浚麾下精兵万人。浚将佐等争诣军门谢罪，馈赂交错。前尚书裴宪、从事中郎荀绰独不至，勒召而让之曰：“王浚暴虐，孤讨而诛之，诸人皆来庆谢，二君独与之同恶，将何以逃其戮乎？”对曰：“宪等世仕晋朝，荷其荣禄，浚虽凶粗，犹是晋之藩臣，故宪等从之，不敢有贰。明公苟不修德义，专事威刑，则宪等死自其分，又何逃乎。请就死。”不拜而出。勒召而谢之，待以客礼。绰，勖之孙也。勒数朱硕、枣嵩等以纳贿乱政，为幽州患，责游统以不忠所事，皆斩之。籍浚将佐亲戚家赀，皆至巨万，惟裴宪、荀绰止有书百馀帙，盐米各十馀斛而已。勒曰：“吾不喜得幽州，喜得二子。”以宪为从事中郎，绰为参军。分遣流民各还乡里。勒停蓟二日，焚浚宫殿，以故尚书燕国刘翰行幽州刺史，戍蓟，置守宰而还。孙纬遮击之，勒仅而得免。

勒至襄国，遣使奉王浚首献捷于汉，汉以勒为大都督、督陕东诸军事、骠骑大将军、东单于，增封十二郡。勒固辞，受二郡而已。

初，王浚以邵续为乐陵太守，屯厌次。浚败，续附于石勒，勒以续子乂为督护。浚所署勃海太守东莱刘胤弃郡依续，谓续曰：“凡立大功，必仗大义。君晋之忠臣，奈何从贼以自污乎？”会段匹䃅以书邀续同归左丞相睿，续从之。其人皆曰：“今弃勒归匹䃅，其如乂何。”续泣曰：“我岂得顾子而为叛臣哉。”杀异议者数人。勒闻之，杀乂。续遣刘胤使江东，睿以胤为参军，以续为平原太守。石勒遣兵围续，匹䃅使其弟文鸯救之，勒引去。

四年夏四月，石勒使石虎攻刘演于廪丘，幽州刺史段匹䃅使其弟文鸯救之。虎拔廪丘，演奔文鸯军，虎获演弟启以归。

冬十一月，石勒围乐平太守韩据于坫城，据请救于刘琨。琨新得拓跋猗卢之众，欲因其锐气以讨勒。箕澹、卫雄谏曰：“此虽晋民，久沦异域，未习明公之恩信，恐其难用。不若且内收鲜卑之馀谷，外抄胡贼之牛羊，闭关守险，务农息兵，待其服化感义，然后用之，则功无不济矣。”琨不从，悉发其众，命澹帅步骑二万为前驱，琨屯广牧，为之声援。

石勒闻澹至，将逆击之。或曰：“澹士马精强，其锋不可当。不若且引兵避之，深沟高垒，以挫其锐，必获万全。”勒曰：“澹兵虽众，远来疲弊，号令不齐，何精强之有。今寇敌垂至，何可舍去。大军一动，岂易中还。若澹乘我之退而逼之，顾逃溃不暇，焉得深沟高垒乎。此自亡之道也。”立斩言者。以孔苌为前锋都督，令三军“后出者斩。”勒据险要，设疑兵于山上，前设二伏，出轻骑与澹战，阳为不胜而走。澹纵兵追之，入伏中。勒前后夹击，大破之，获铠马万计。澹、雄帅骑千馀奔代郡，韩据弃城走，并土震骇。十二月，司空长史李弘以并州降石勒。刘琨进退失据，不知所为。段匹䃅遣信邀之，己未，琨帅众从飞狐奔蓟。匹䃅见琨，甚相亲重，与之结婚，约为兄弟。勒分徙阳曲、乐平民于襄国，置守宰而还。

元帝建武元年春三月，刘琨、段匹䃅相与歃血同盟，期以翼戴晋室。辛丑，琨檄告华夷，遣兼左长史、右司马温峤，匹䃅遣左长史荣邵，奉表及盟文，诣建康劝进。

秋七月，段匹䃅推刘琨为大都督，檄其兄辽西公疾陆眷及叔父涉复辰、弟末柸等会于固安，共讨石勒。末柸说疾陆眷、涉复辰曰：“以父兄而从子弟，耻也。且幸而有功，匹䃅独收之，吾属何有哉。”各引兵还。琨、匹䃅不能独留，亦还蓟。

大兴元年春正月，辽西公疾陆眷卒，其子幼，叔父涉复辰自立。段匹䃅自蓟往奔丧，段末柸宣言：“匹䃅之来，欲为篡也。”匹䃅至右北平，涉复辰发兵拒之。末柸乘虚袭涉复辰，杀之，并其子弟党，与自称单于。迎击匹䃅，败之，匹䃅走还蓟。

段匹䃅之奔疾陆眷丧也，刘琨使其世子群送之。匹䃅败，群为段末柸所得，末柸厚礼之，许以琨为幽州刺史，欲与之袭匹䃅。密遣使赍群书，请琨为内应，为匹䃅逻骑所得。时琨别屯征北小城，不知也，来见匹䃅。匹䃅以群书示琨曰：“意亦不疑公，是以白公耳。”琨曰：“与公同盟，庶雪国家之耻，若儿书密达，亦终不以一子之故负公而忘义也。”匹䃅雅重琨，初无害琨意，将听还屯。其弟叔军谓匹䃅曰：“我胡夷耳，所以能服晋人者，畏吾众也。今我骨肉乖离，是其良图之日。若有奉琨以起，吾族尽矣。”匹䃅遂留琨。琨之庶长子遵惧诛，与琨左长史杨桥等闭门自守，匹䃅攻抜之。代郡太守辟闾嵩、后将军韩据复潜谋袭匹䃅，事泄，匹䃅执嵩、据及其徒党悉诛之。五月癸丑，匹䃅称诏收琨，缢杀之，并杀其子侄四人。琨从事中郎卢谌、崔悦等帅琨馀众奔辽西依段末柸，奉刘群为主，将佐多奔石勒。悦，林之曾孙也。朝廷以匹䃅尚强，冀其能平河朔，乃不为琨举哀。温峤表琨尽忠帝室，家破身亡，宜在褒恤。卢谌、崔悦因末柸使者，亦上表为琨讼冤。后数岁，乃赠琨太尉、侍中，谥曰愍。于是夷、晋以琨死故，皆不附匹䃅。

末柸遣其弟攻匹䃅，匹䃅帅其众数千将奔邵续。勒将石越邀之于盐山，大败之，匹䃅复还保蓟。末柸自称幽州刺史。

二年夏四月，石勒遣石虎击鲜卑日六延于朔方，大破之，斩首二万馀级，俘虏三万馀人。孔苌攻幽州诸郡，悉取之。段匹䃅士卒饥散，欲移保上谷，代王郁律勒兵将击之，匹碑弃妻子奔乐陵依邵续。

三年春正月，段末柸攻段匹䃅，破之。匹䃅谓邵续曰：“吾本夷狄，以慕义破家，君不忘久要，请相与共击末柸。”续许之，遂相与追击末柸，大破之。匹䃅与弟文鸯攻蓟，后赵王勒知续势孤，遣中山公虎将兵围厌次，孔苌攻续别营十一，皆下之。二月，续自出击虎，虎伏骑断其后，遂执续，使降其城。续呼兄子竺等谓曰：“吾志欲报国，不幸至此。汝等努力奉匹䃅为主，勿有贰心。”匹䃅自蓟还，未至厌次，闻续已没，众惧而散，复为虎所遮。文鸯以亲兵数百力战，始得入城，与续子缉、兄子存、竺等婴城固守。虎送续于襄国，勒以为忠，释而礼之，以为从事中郎。因下令“自今克敌获士人，毋得擅杀，必生致之。”

吏部郎刘胤闻续被攻，言于帝曰：“此方藩镇尽矣，惟馀邵续而已。如使复为石虎所灭，孤义士之心，阻归本之路，愚谓宜发兵救之。”帝不能从。闻续已没，乃下诏以续位任授其子缉。

六月，后赵孔苌攻段匹䃅，恃胜而不设备，段文鸯袭击，大破之。

四年春三月，后赵中山公虎攻幽州刺史段匹䃅于厌次，孔苌攻其统内诸城，悉抜之。段文鸯言于匹䃅曰：“我以勇闻，故为民所倚望。今视民被掠而不救，是怯也。民失所望，谁复为我致死。”遂帅壮士数十骑出战，杀后赵兵甚众。马乏，伏不能起。虎呼之曰：“兄与我俱夷狄，久欲与兄同为一家。今天不违愿，于此得相见，何为复战。请释仗。”文鸯骂曰：“汝为寇贼，当死日久，吾兄不用吾策，故令汝得至此。我宁斗死，不为汝屈。”遂下马苦战，槊折，执刀战不已，自辰至申。后赵兵四面解马罗披自鄣，前执文鸯。文鸯力竭被执，城内夺气。

匹䃅欲单骑归朝，邵续之弟乐安内史洎勒兵不听。洎复欲执台使王英送于虎。匹䃅正色责之曰：“卿不能遵兄之志，逼吾不得归朝，亦已甚矣，复欲执天子使者。我虽夷狄，所未闻也。”洎与兄子缉、竺等舆榇出降。匹䃅见虎曰：“我受晋恩，志在灭汝，不幸至此，不能为汝敬也。”后赵王勒及虎素与匹䃅结为兄弟，虎即起拜之。勒以匹䃅为冠军将军，文鸯为左中郎将，散诸流民三万馀户，复其本业，置守宰以抚之。于是幽、冀、并三州皆入于后赵。匹䃅不为勒礼，常着朝服，持晋节。久之，与文鸯、邵续皆为后赵所杀。

晋怀帝永嘉元年春三月，以南阳王模为征西大将军，都督秦雍梁益四州诸军事，镇长安。

五年。初，太傅越以南阳王模不能绥抚关中，表征为司空。将军淳于定说模使不就征，模从之，表遣世子保为平西中郎将，镇上邽。秦州刺史裴苞拒之，模使帐下都尉陈安攻苞，苞奔安定，太守贾疋纳之。

秋七月，南阳王模使牙门赵染戍蒲阪，染求冯翊太守不得而怒，帅众降汉，汉主聪以染为平西将军。八月，聪遣染与安西将军刘雅帅骑二万攻模于长安，河内王粲、始安王曜帅大众继之。染败模兵于潼关，长驱至下邽。凉州将北宫纯自长安帅其众降汉。汉兵围长安，模遣淳于定出战而败。模仓库虚竭，士卒离散，遂降于汉。赵染送模于河内王粲，九月，粲杀模。

愍帝建兴三年春二月丙子，以南阳王保为相国。

南阳王模之败也，都尉陈安往归世子保于秦州，保命将千馀人讨叛羌，宠待甚厚。保将张春疾之，谮安，云有异志，请除之。保不许，春辄伏刺客以刺安。安被创，驰还陇城，遣使诣保，贡献不绝。

元帝大兴元年春三月，焦嵩、陈安举兵逼上邽，相国保遣使告急于张寔，寔遣金城太守窦涛督步骑二万赴之。军至新阳，闻愍帝崩，保谋称尊号。破羌都尉张诜言于寔曰：“南阳王国之疏属，忘其大耻而亟欲自尊，必不能成功。晋王近亲，且有名德，当帅天下以奉之。”寔从之，遣牙门蔡忠奉表诣建康。比至，帝已即位。寔不用江东年号，犹称建兴。

二年夏四月，南阳王保自称晋王，改元建康，置百官。以张寔为征西大将军、开府仪同三司。陈安自称秦州刺史，降于汉，又降于成。上邽大饥，士众困迫，张春奉保之南安祁山。寔遣韩璞帅步骑五千救之，陈安退保绵诸，保归上邽。未几，保复为安所逼，实遣其将宋毅救之，安乃退。

是岁，屠各路松多起兵于新平、扶风以附晋王保，保使其将杨曼、王连据陈仓，张𫖮、周庸据阴密，松多据草壁，秦、陇氐、羌多应之。赵主曜遣诸将攻之，不克。曜自将击之。

三年春正月，曜攻陈仓，王连战死，杨曼奔南氐。曜进拔草壁，路松多奔陇城。又拔阴密。晋王保惧，迁于桑城。曜还长安，以刘雅为大司徒。张春谋奉晋王保奔凉州，张寔遣其将阴监将兵迎之，声言翼卫，其实拒之。

闰三月，晋王保将张春、杨次与别将杨韬不协，劝保诛之，且请击陈安，保皆不从。夏五月，春、次幽保，杀之。保体肥大，重八百斤，喜睡，好读书，而暗弱无断，故及于难。保无子，张春立宗室子瞻为世子，称大将军。保众散，奔凉州者万馀人。陈安表于赵主曜，请讨瞻等。曜以安为大将军，击瞻，杀之，张春奔枹罕。安执杨次于保柩前斩之，因以祭保。安以天子礼葬保于上邽，谥曰元王。

永昌元年春二月，秦州刺史陈安求朝于曜，曜辞以疾。安怒，以为曜已卒，大掠而归。曜疾甚，乘马舆而还，使其将呼延寔监辎重于后。安邀击，获之，谓寔曰：“刘曜已死，子尚谁佐。吾当与子共定大业。”寔叱之曰：“汝受人宠禄而叛之，自视智能何如主上。吾见汝不日枭首于上邽市，何谓大业。宜速杀我。”安怒，杀之，以寔长史鲁凭为参军。安遣其弟集帅骑三万追曜，卫将军呼延瑜逆击，斩之。安乃还上邽，遣将袭汧城，拔之。陇上氐、羌皆附于安，有众十馀万，自称大都督、假黄钺、大将军、雍凉秦梁四州牧、凉王。以赵募为相国。鲁凭对安大哭曰：“吾不忍见陈安之死也。”安怒，命斩之。凭曰：“死自吾分，悬吾头于上邽市，观赵之斩陈安也。”遂杀之。曜闻之，恸哭曰：“贤人，民之望也。陈安于求贤之秋而多杀贤者，吾知其无能为也。”

休屠王石武以桑城降赵，赵以武为秦州刺史，封酒泉王。

明帝大宁元年夏六月，陈安围赵征西将军刘贡于南安，休屠王石武自桑城引兵趣上邽以救之，与贡合击安，大破之。安收馀骑八千，走保陇城。

秋七月，赵主曜自将围陇城，别遣兵围上邽。安频出战，辄败。右军将军刘干攻平襄，克之，陇上诸县悉降。安留其将杨伯支、姜冲儿守陇城，自帅精骑突围，出奔陕中。曜遣将军平先等追之。安左挥七尺大刀，右运丈八蛇矛，近则刀矛俱发，辄殪五六人，远则左右驰射而走。先亦勇捷如飞，与安搏战，三交，遂夺其蛇矛。会日暮雨甚，安弃马与左右匿于山中，赵兵索之，不知所在。明日，安遣其将石容觇赵兵，赵辅威将军呼晏青人获之，栲问安所在，容卒不肯言，青人杀之。雨霁，青人寻其迹，获安于涧曲，斩之。安善抚将士，与同甘苦，及死，陇上人思之，为作《壮士之歌》。杨伯支斩姜冲儿以陇城降，别将宋亭斩赵募，以上邽降。曜徙秦州大姓杨、姜诸族二千馀户于长安。氐、羌皆送任请降，以赤亭羌酋姚弋仲为平西将军，封平襄公。

晋元帝大兴元年夏六月，汉主聪寝疾，征大司马曜为丞相，石勒为大将军，皆录尚书事，受遗诏辅政。曜、勒固辞。乃以曜为丞相、领雍州牧，勒为大将军、领幽冀二州牧。勒辞不受。以上洛王景为太宰，济南王骥为大司马，昌国公𫖮为太师，朱纪为太傅，呼延晏为太保，并录尚书事。范隆守尚书令、仪同三司，靳准为大司空、领司隶校尉，皆迭决尚书奏事。癸亥，聪卒。甲子，太子粲即位，尊皇后靳氏为皇太后，樊氏号弘道皇后，宣氏号弘德皇后，王氏号弘孝皇后。立其妻靳氏为皇后，子元公为太子。大赦，改元汉昌。葬聪于宣光陵，谥曰昭武皇帝，庙号烈宗。靳太后等年皆未盈二十，粲多行无礼，无复哀戚。

靳准阴有异志，私谓粲曰：“如闻诸公欲行伊、霍之事，先诛太保及臣，以大司马统万机，陛下宜早图之。粲不从。准惧，复使二靳氏言之，粲乃从之。收其太宰景、大司马骥、骥母弟车骑大将军吴王逞、太师𫖮、大司徒齐王劢，皆杀之。朱纪、范隆奔长安。八月，粲治兵于上林，谋讨石勒。以丞相曜为相国，都督中外诸军事，仍镇长安。靳准为大将军、录尚书事。粲常游宴后宫，军国之事，一决于准。准矫诏以从弟明为车骑将军，康为卫将军。

准将作乱，谋于王延。延弗从，驰将告之。遇靳康，劫延以归。准遂勒光升光极殿，使甲士执粲，数而杀之，谥曰隐帝。刘氏男女，无少长皆斩东市。发永光、宣光二陵，斩聪尸，焚其宗庙。准自号大将军、汉天王，称制，置百官。谓安定胡嵩曰：“自古无胡人为天子者，今以传国玺付汝，还如晋家。”嵩不敢受，准怒，杀之。遣使告司州刺史李矩曰：“刘渊，屠各小丑，因晋之乱，矫称天命，使二帝幽没。辄率众扶侍梓宫，请以上闻。”矩驰表于帝，帝遣太常韩胤等奉迎梓宫。汉尚书北宫纯等招集晋人，堡于东宫，靳康攻灭之。准欲以王延为左光禄大夫，延骂曰：“屠各逆奴，何不速杀我，以吾左目置西阳门，观相国之入也。右目置建春门，观大将军之入也。”准杀之。

相国曜闻乱，自长安赴之。石勒帅精锐五万以讨准，据襄陵北原。准数挑战，勒坚壁以挫之。

冬十月，曜至赤壁，太保呼延晏等自平阳归之，与太傅朱纪等共上尊号。曜即皇帝位，大赦，惟靳准一门不在赦例。改元光初。以朱纪领司徒，呼延晏领司空，太尉范隆以下悉复本位。以石勒为大司马、大将军，加九锡，增封十郡。进爵为赵公。

勒进攻准于平阳，巴及羌、羯降者十馀万落，勒皆徙之于所部郡县。汉主曜使征北将军刘雅、镇北将军刘策屯汾阴，与勒共讨准。

十一月，靳准使侍中卜泰送乘舆服御请和于石勒。勒囚泰，送于汉主曜。曜谓泰曰：“先帝末年，实乱大伦。司空行伊、霍之权，使朕及此，其功大矣。若早迎大驾者，当悉以政事相委，况免死乎。卿为朕入城，具宣此意。”泰还平阳，准自以杀曜母兄，沈吟未从。十二月，左右车骑将军乔泰、王腾、卫将军靳康等相与杀准，推尚书令靳明为主，遣卜泰奉传国六玺降汉。石勒大怒，进军攻明，明出战，大败，乃婴城固守。

石虎帅幽、冀之兵会石勒攻平阳，靳明屡败，遣使求救于汉。汉主曜使刘雅、刘策迎之，明帅平阳士女万五千人奔汉。曜西屯粟邑，收靳氏男女，无少长皆斩之。曜迎其母胡氏之丧于平阳，葬于粟邑，号曰阳陵，谥曰宣明皇太后。石勒焚平阳宫室，使裴宪、石会修永光、宣光二陵，收汉主粲已下百馀口葬之，置戍而归。

二年春二月，石勒遣左长史王修献捷于汉，汉主曜遣兼司徒郭汜授勒太宰、领大将军，进爵赵王，加殊礼，出警入跸，如曹公辅汉故事。拜王修及其副刘茂皆为将军，封列侯。修舍人曹平乐从修至粟邑，因留仕汉，言于曜曰：“大司马遣修等来，外表至诚，内觇大驾强弱。俟其覆命，将袭乘舆。”时汉兵实疲弊，曜信之，乃追汜还，斩修于市。三月，勒还至襄国，刘茂逃归，言修死状。勒大怒曰：“孤事刘氏，于人臣之职有加矣。彼之基业，皆孤所为，今既得志，还欲相图。赵王、赵帝，孤自为之，何待于彼邪？”乃诛曹平乐三族。汉主曜还，都长安。

夏六月，汉主曜立宗庙、社稷、南北郊于长安，诏曰：“吾之先，兴于北方。光文立汉宗庙以从民望。今宜改国号，以单于为祖。亟议以闻。”群臣奏“光文始封卢奴伯，陛下又王中山。中山，赵分也，请改国号为赵。”从之。以冒顿配天，光文配上帝。

冬，石勒左右长史张敬、张宾，左右司马张屈六、程遐等劝勒称尊号，勒不许。十一月，将佐等复请勒称大将军、大单于、领冀州牧、赵王，依汉昭烈在蜀、魏武在邺故事，以河内等二十四郡为赵国，太守皆为内史，准《禹贡》复冀州之境，以大单于镇抚百蛮，罢并、朔、司三州，通置部司以监之。勒许之。戊寅，即赵王位，大赦，依春秋时列国称元年。

初，勒以世乱，律令烦多，命法曹令史贯志采集其要，作《辛亥制》五千文，施行十馀年，乃用律令。以理曹参军上党续咸为律学祭酒。咸用法详平，国人称之。以中垒将军支雄、游击将军王阳领门臣祭酒，专主胡人辞讼。重禁胡人不得陵侮衣冠华族，号胡为国人。遣使循行州郡，劝课农桑。朝会始用天子礼乐，衣冠、仪物从容可观矣。加张宾大执法，专总朝政。以石虎为单于元辅、都督禁卫诸军事，寻加骠骑将军、侍中、开府赐爵中山公。自馀群臣，授位进爵各有差。

三年春二月，赵将尹安、宋始、宋恕、赵慎四军屯洛阳，叛降后赵。后赵将石生引兵赴之，安等复叛降司州刺史李矩。矩使颍川太守郭默将兵入洛。石生虏宋始一军，北渡河，于是河南之民皆相帅归矩，洛阳遂空。

明帝太宁二年春正月，后赵将兵都尉石瞻寇下邳、彭城，取东莞、东海，刘遐退保泗口。司州刺史石生击赵河南太守尹平于新安，斩之，掠五千馀户而归。自是二赵构隙，日相攻掠，河东、弘农之间民不聊生矣。

石生寇许、颍，俘获万计。攻郭诵于阳翟，诵与战，大破之，生退守康城。后赵汲郡内史石聪闻生败，驰救之，进攻司州刺史李矩、颍川太守郭默，皆破之。

三年春三月，北羌王盆句除附于赵，后赵将石佗自雁门出上郡袭之，俘三千馀落，获牛马羊百馀万而归。赵主曜遣中山王岳追之，曜屯于富平为岳声援。岳与石佗战于河滨，斩之，后赵兵死者六千馀人，岳悉收所虏而归。

夏五月，后赵将石生屯洛阳，寇掠河南，司州刺史李矩、颍川太守郭默军数败，又乏食，乃遣使附于赵。赵主曜使中山王岳将兵万五千人趋孟津，镇东将军呼延谟帅荆、司之众自崤、渑而东，欲会矩、默共攻石生。岳克孟津、石梁二戍，斩获五千馀级，进围石生于金墉。后赵中山公虎帅步骑四万入自成皋关，与岳战于洛西。岳兵败，中流矢，退保石梁。虎作堑栅环之，遏绝内外。岳众饥甚，杀马食之。虎又击呼延谟，斩之。曜自将兵救岳，虎帅骑三万逆战。赵前军将军刘黑击虎将石聪于八特阪，大破之。曜屯于金谷，夜军中无故大惊，士卒奔溃，乃退屯渑池。夜，又惊溃，遂归长安。六月，虎拔石梁，禽岳及其将佐八十馀人，氐、羌三千馀人，皆送襄国，坑其士卒九千人。遂攻王腾于并州，执腾杀之，坑其士卒七千馀人。曜还长安，素服郊次，哭七日乃入城，因愤恚成疾。郭默复为石聪所败，弃妻子南奔建康。李矩将士阴谋叛降后赵，矩不能讨，亦帅众南归，众皆道亡，惟郭诵等百馀人随之，卒于鲁阳。矩长史崔宣帅其馀众二千降于后赵。于是司、豫、徐、兖之地，率皆入于后赵，以淮为境矣。

成帝咸和三年秋七月，后赵中山公虎帅众四万自轵关西入，击赵河东，应之者五十馀县，遂进攻蒲阪。赵主曜遣河间王述发氐、羌之众屯秦州以备张骏、杨难敌，自将中外精锐水陆诸军以救蒲阪，自卫关北济。虎惧，引退。曜追之，八月，及于高候，与虎战，大破之，斩石瞻，枕尸二百馀里，收其资仗亿计。虎奔朝歌。曜济自大阳，攻石生于金墉，决千金堨以灌之。分遣诸将攻汲郡、河内，后赵荥阳太守尹矩、野王太守张进等皆降之。襄国大震。

冬十一月，后赵王勒欲自将救洛阳，僚佐程遐等固谏曰：“刘曜悬军千里，势不支久。大王不宜亲动，动无万全。”勒大怒，按剑叱遐等出。乃赦徐光，召而谓之曰：“刘曜乘一战之胜，围守洛阳，庸人之情，皆谓其锋不可当。曜带甲十万，攻一城而百日不克，师老卒怠，以我初锐击之，可一战而禽也。若洛阳不守，曜必送死冀州，自河已北，席卷而来，吾事去矣。程遐等不欲吾行，卿以为何如？”对曰：“刘曜乘高候之势，不能进临襄国，更守金墉，此其无能为可知也。以大王威略临之，彼必望旗奔败。平定天下，在今一举，不可失也。”勒笑曰：“光言是也。”乃使内外戒严，有谏者斩。命石堪、石聪及豫州刺史桃豹等各统见众会荥阳，中山公虎进据石门，勒自统步骑四万趋金墉，济自大堨。

勒谓徐光曰：“曜盛兵成皋关，上策也。阻洛水，其次也。坐守洛阳，此成擒耳。”十二月乙亥，后赵诸军集于成皋，步卒六万，骑二万七千。勒见赵无守兵，大喜，举手指天覆加额曰：“天也”卷甲衔枚，诡道兼行，出于巩、訾之间。

赵主曜专与嬖臣饮博，不抚士卒。左右或谏，曜怒，以为妖言，斩之。闻勒已济河，始议增荥阳戍，杜黄马关。俄而洛水候者与后赵前锋交战，擒羯送之。曜问：“大胡自来邪。其众几何。”羯曰：“王自来，军势甚盛。”曜色变，使摄金墉之围，陈于洛西，众十馀万，南北十馀里。勒望见，益喜，谓左右曰：“可以贺我矣。”勒帅步骑四万入洛阳城。

己卯，中山公虎引步卒三万自城北而西，攻赵中军，石堪、石聪等各以精骑八千自城西而北，击赵前锋，大战于西阳门。勒躬贯甲胄，出自阊阖门，夹击之。曜少而嗜酒，末年尢甚，将战，饮酒数斗。常乘赤马无故局顿，乃乘小马。北出，复饮酒斗馀。至西阳门，挥陈就平。石堪因而乘之，赵兵大溃。曜昏醉退走，马陷石渠，坠于冰上，被疮十馀，通中者三，为堪所执。勒遂大破赵兵，斩首五万馀级。下令曰：“所欲擒者一人耳，今已获之。其敕将士抑锋止锐，纵其归命之路。”曜见勒曰：“石王颇忆重门之盟否。”使徐光谓之曰：“今日之事，天使其然，复云何邪？”乙酉，勒班师，使征东将军石邃将兵卫送曜。邃，虎之子也。曜疮甚，载以马舆，使医李永与同载。己亥，至襄国，舍曜于永丰小城，给其妓妾，严兵围守。遣刘岳、刘震等从男女盛服以见之，曜曰：“吾谓卿等久为灰土，石王仁厚，乃全宥至今邪。我杀石佗，愧之多矣。今日之祸，自其分耳。”留宴终日而去。勒使曜与其太子熙书，谕令速降。曜但敕熙“与诸大臣匡维社稷，勿以吾易意也。”勒见而恶之，久之，乃杀曜。

四年春正月，赵太子熙闻赵主曜被擒，大惧，与南阳王胤谋西保秦州。尚书胡勋曰：“今虽丧君，境土尚完，将士不叛，且当并力拒之。力不能拒，走未晚也。”胤怒，以为沮众，斩之。遂帅百官奔上邽，诸征、镇亦皆弃所守从之。关中大乱，将军蒋英、辛恕拥众数十万据长安，遣使降于后赵。后赵遣石生帅洛阳之众赴之。

秋八月，赵南阳王胤帅众数万自上邽趋长安，陇东、武都、安定、新平、北地、扶风、始平诸郡戎夏皆起兵应之。胤军于仲桥，石生婴城自守，后赵中山公虎帅骑二万救之。九月，虎大破赵兵于义渠，胤奔还上邽。虎乘胜追击之，枕尸千里。上邽溃，虎执赵太子熙、南阳王胤及其将、王公、卿校以下三千馀人，皆杀之，徙其台省文武、关东流民、秦、雍大族九千馀人于襄国，又坑五郡屠各五十馀人于洛阳。

五年春二月，后赵群臣请后赵王勒即皇帝位，勒乃称大赵天王，行皇帝事。立妃刘氏为王后，世子弘为太子。以其子宏为骠骑大将军、都督中外诸军事、大单于，封秦王。斌为左卫将军，封太原王。恢为辅国将军，封南阳王。以中山公虎为太尉、尚书令，进爵为王。虎子邃为冀州刺史，封齐王。宣为左将军。挺为侍中，封梁王。又封石生为河东王，石堪为彭城王。以左长史郭敖为尚书左仆射，右长史程遐为右仆射、领吏部尚书，左司马夔安、右司马郭殷、从事中郎李凤、前中郎令裴宪皆为尚书，参军事徐光为中书令、领秘书监。自余文武，封拜各有差。

赵群臣固请正尊号，秋九月，赵王勒即皇帝位，大赦，改元建平。文武封进各有差。立其妻刘氏为皇后，太子弘为皇太子。

七年春正月，赵王勒大飨群臣，谓徐光曰：“朕可方自古何等主。”对曰：“陛下神武谋略过于汉高，后世无可比者。”勒笑曰：“人岂不自知，卿言太过。朕若遇汉高祖，当北面事之，与韩、彭比肩。若遇光武，当并驱中原，未知鹿死谁手。大丈夫行事，宜礌礌落落，如日月皎然，终不效曹孟德、司马仲达欺人孤儿寡妇，狐媚以取天下也。”群臣皆顿首称万岁。勒虽不学，好使诸生读书而听之，时以其意论今古得失，闻者莫不悦服。尝使人读《汉书》，闻郦食其劝立六国后，惊曰：“此法当失，何以遂得天下。”及闻留侯谏，乃曰：“赖有此耳。”

晋惠帝元康六年。初，略阳清水氐杨驹始居仇池。仇池方百顷，其旁平地二十馀里，四面斗绝而高，为羊肠蟠道三十六回而上。至其孙千万附魏，封为百顷王。千万孙飞龙浸强盛，徙居略阳。飞龙以其甥令狐茂搜为子，茂搜避齐万年之乱，十二月，自略阳帅部落四千家还保仇池，自号辅国将军、右贤王。关中人士避乱者多依之，茂搜迎接抚纳，欲去者卫护资送之。

愍帝建兴元年。初，氐王杨茂搜之子难敌遣养子败易于梁州，私卖良人子一人，梁州刺史张光鞭杀之。难敌怨曰：“使君初来，大荒之后，兵民之命仰我氐活，氐有小罪，不能贳也。”及光与杨虎相攻，各求救于茂搜，茂搜遣难敌救光。难敌求货于光，光不与。杨虎厚赂难敌，且曰：“流民珍货，悉在光所，今伐我，不如伐光。”难敌大喜。光与虎战，使张孟苌居前，难敌继后。难敌与虎夹击孟苌，大破之，孟苌及其弟援皆死。光婴城自守。九月，光愤激成疾，僚属劝光退据魏兴。光按剑曰：“吾受国重任，不能讨贼，今得死如登仙，何谓退也。”声绝而卒。州人推其少子迈领州事，又与氐战没，众推始平太守胡子序领梁州。

冬十月，杨虎、杨难敌急攻梁州，胡子序弃城走，难敌自称刺史。

二年春正月，杨虎掠汉中吏民以奔成，梁州人张咸等起兵逐杨难敌。难敌去，咸以其地归成，于是汉嘉、涪陵、汉中之地皆为成有。

元帝建武元年。氐王杨茂搜卒，长子难敌立，与少子坚头分领部曲。难敌号左贤王，屯下辨。坚头号右贤王，屯河池。

永昌元年春二月，赵主曜自将击杨难敌，难敌逆战不胜，退保仇池。仇池诸氐、羌及故晋王保将杨韬、陇西太守梁勋皆降于曜。曜迁陇西万馀户于长安，进攻仇池。会军中大疫，曜亦得疾，将引兵还，恐难敌蹑其后，乃遣光国中郎将王犷说难敌，谕以祸福。难敌遣使称藩，曜以难敌为假黄钺、都督益宁南秦凉梁巴六州陇上西域诸军事、上大将军、益宁南秦三州牧，武都王。

明帝大宁元年。杨难敌闻陈安死，大惧，与弟坚头南奔汉中。赵镇西将军刘厚追击之，大获而还。赵主曜以大鸿胪田嵩为镇南大将军、益州刺史，镇仇池。难敌送任请降于成，成安北将军李稚受难敌赂，不送难敌于成都。赵兵退，即遣还武都，难敌遂据险不服。稚自悔失计，亟请讨之。雄遣稚兄侍中、中领军琀与稚出白水，征东将军李寿及琀弟玝出阴平，以击难敌。群臣谏，不听。难敌遣兵拒之，寿、玝不得进。而琀、稚长驱至下辨，难敌遣兵断其归路，四面攻之。琀、稚深入无继，皆为难敌所杀，死者数千人。

三年春三月，杨难敌袭仇池，克之。执田嵩，立之于前，左右令嵩拜。嵩瞋目叱之曰：“氐狗。安有天子牧伯而向贼拜乎？”难敌字谓之曰：“子岱，吾当与子共定大业，子忠于刘氏，岂不能忠于我乎？”嵩厉色大言曰：“贼氐，汝本奴才，何谓大业。我宁为赵鬼，不为汝臣。”顾排一人，夺其剑，前刺难敌，不中，难敌杀之。

成帝咸和二年夏五月，赵武卫将军刘朗帅骑三万袭杨难敌于仇池，弗克，掠三千馀户而归。六年秋七月，成大将军寿攻阴平、武都，杨难敌降之。

九年春正月，仇池王杨难敌卒，子毅立，自称龙骧将军、左贤王、下辨公。以叔父坚头之子盘为冠军将军、右贤王、河池公。遣使来称藩。

咸康三年。仇池氐王杨毅族兄初袭杀毅，并有其众，自立为仇池公，称臣于赵。

穆帝永和三年冬十月，武都氐王杨初遣使来称藩，诏以初为使持节、征南将军、雍州刺史、仇池公。

十一年春正月，故仇池公杨毅弟宋奴使其姑子梁式王刺杀杨初，初子国诛式王及宋奴，自立为仇池公。桓温表国为镇北将军、秦州刺史。

十二年。仇池公杨国从父俊杀国自立，以俊为仇池公。国子安奔秦。升平四年春正月，仇池公杨俊卒，子世立。

海西公太和三年。以仇池公杨世为秦州刺史，世弟统为武都太守。世亦称臣于秦，秦以世为南秦州刺史。

五年。仇池公杨世卒，子纂立，始与秦绝。叔父武都太守统与之争国，起兵相攻。

简文帝咸安元年春三月，秦西县侯雅、杨安、王统、徐成及羽林左监朱肜、扬武将军姚苌帅步骑七万伐仇池公杨纂。夏四月，秦兵至鹫峡，杨纂帅众五万拒之。梁州刺史弘农杨亮遣督护郭宝、卜靖帅千馀骑助纂，与秦兵战于峡中。纂兵大败，死者什三四，宝等亦没，纂收散兵遁还。西县侯雅进攻仇池，杨统帅武都之众降秦。纂惧，面缚出降，雅送纂于长安。以统为南秦州刺史，加杨安都督南秦州诸军事，镇仇池。

孝武帝宁康元年秋八月，梁州刺史杨亮遣其子广袭仇池，与秦梁州刺史杨安战，广兵败，沮水诸戍皆委城奔溃。亮惧，退守磬险。九月，安进攻汉川。

冬，秦王坚使益州刺史王统、秘书监朱肜帅卒二万出汉川，前禁将军毛当、鹰扬将军徐成帅卒三万出剑门，入寇梁、益。梁州刺史杨亮帅巴獠万馀拒之，战于青谷。亮兵败，奔固西城，肜遂拔汉中。徐成攻剑门，克之。杨安进攻梓潼，梓潼太守周虓固守涪城，遣步骑数千送母、妻自汉水趣江陵，朱肜邀而获之，虓遂降于安。十一月，安克梓潼。荆州刺史桓豁遣江夏相竺瑶救梁、益，瑶闻广汉太守赵长战死，引兵退。益州刺史周仲孙勒兵拒朱肜于绵竹，闻毛当将至成都，仲孙帅骑五千奔于南中。秦遂取梁、益二州，邛、莋、夜郎皆附于秦。秦王坚以杨安为益州牧，镇成都。毛当为梁州刺史，镇汉中。姚苌为宁州刺史，屯垫江。王统为南秦州刺史，镇仇池。