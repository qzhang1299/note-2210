唐僖宗光启二年。初，忠武决胜指挥使孙儒与龙骧指挥使朗山刘建锋戍蔡州，拒黄巢，扶沟马殷隶军中，以材勇闻。及秦宗权叛，儒等皆属焉。

三年。秦宗权与杨行密争扬州，以孙儒为副，张佶、刘建锋、马殷皆从。

昭宗景福元年夏五月，杨行密屡败孙儒兵，破其广德营，张训屯安吉，断其粮道。儒食尽，士卒大疫，遣其将刘建锋、马殷分兵掠诸县。行密纵兵击儒，斩之，儒众多降于行密。刘建锋、马殷收馀众七千，南走洪州，推建锋为帅，殷为先锋指挥使，以行军司马张佶为谋主，比至江西，众十馀万。

干宁元年五月，刘建锋、马殷引兵至澧陵，武安节度使邓处讷遣邵州指挥使蒋勋、邓继崇将步骑三千守龙回关。殷先至关下，遣使诣勋，勋等以牛酒犒师。殷使说勋曰：“刘龙骧智勇兼人，术家言当兴翼、轸间。今将十万众，精锐无敌，而君以乡兵数千拒之，难矣。不如先下之，取富贵，还乡里，不亦善乎。”勋等然之，谓众曰：“东军许吾属还。”士卒皆欢呼，弃旗帜铠仗遁去。建锋令前锋衣其甲，张其旗，趋潭州。潭人以为邵州兵还，不为备。建锋径入府，处讷方宴，擒斩之。戊辰，建锋入潭州，自称留后。


二年。以刘建锋为武安节度使。建锋以马殷为内外马步军都指挥使。蒋勋求为邵州刺史，刘建锋不许，勋据邵州，使其将屯定胜镇以扼潭人。

三年春正月丁巳，刘建锋遣都指挥使马殷将兵讨蒋勋，攻定胜寨，破之。

夏四月，武安节度使刘建锋既得志，嗜酒，不亲政事。长直兵陈赡妻美，建锋私之，赡袖铁檛击杀建锋。诸将杀赡，迎行军司马张佶为留后。佶将入府，马忽趶啮，伤左髀。时马殷攻邵州未下，佶谢诸将曰：“马公勇而有谋，宽厚乐善，吾所不及，真乃主也。”乃以牒召之。殷犹豫未行，听直军将汝南姚彦章说殷曰：“公与刘龙骧、张司马，一体人也，今龙骧遇祸，司马伤髀，天命人望，舍公尚谁属哉。”殷乃使亲从都副指挥使李琼留攻邵州，径诣长沙。五月，马殷至长沙，张佶肩舆入府，坐受殷拜谒，已，乃命殷升听事，以留后让之，即趋下，帅将吏拜贺，后为行军司马，代殷将兵攻邵州。

秋九月，以湖南军留后马殷判湖南军府事。殷以高郁为谋主。郁，扬州人也。殷畏杨行密、成汭之强，议以金帛结之。高郁曰：“成汭不足畏也。行密公之仇，虽以万金赂之，安肯为吾援乎。不若上奉天子，下抚士民，训卒厉兵，以修霸业，则谁与为敌矣。”殷从之。


光化元年春三月，以潭州刺史、判湖南军府事马殷知武安留后。时湖南管内七州，贼帅杨师远据衡州，唐世旻据永州，蔡结据道州，陈彦谦据彬州，鲁景仁据连州，殷所得惟潭、邵二州而已。


夏五月，湖南将姚彦章言于马殷，请取衡、永、道、连、彬五州，仍荐李琼为将。殷以琼及秦彦晖为岭北七州游奕使，张图英、李唐副之，将兵攻衡州，斩杨师远，引兵趣永州，围之月馀，唐世旻走死。殷以李唐为永州刺史。


二年秋七月，马殷遣其将李唐攻道州，蔡结聚群蛮，伏兵于隘以击之，大破唐兵。唐曰：“蛮所恃者山林耳，若战平地，安能败我。”乃命因风燔林，光烛天地，群蛮惊遁，遂拔道州，擒结，斩之。

冬十一月，马殷遣其将李琼攻彬州，执陈彦谦，斩之。进攻连州，鲁景仁自杀。湖南皆平。

三年冬十月，静江节度使刘士政闻马殷悉平岭北，大惧，遣副使陈可璠屯全义岭以备之。殷遣使修好于士政，可璠拒之，殷遣其将秦彦晖、李琼等将兵七千击士政。湖南军至全义，士政又遣指挥使王建武屯秦城。可璠掠县民耕牛以犒军，县民怨之，请为湖南乡导，曰：“此西南有小径，距秦城才五十里，仅通单骑。”彦晖遣李琼将骑六十、步兵三百袭秦城，中宵，逾垣而入，擒王建武，比明覆还，纟斥之以练，造可璠壁下示之，可璠犹未之信。斩其首，投壁中，桂人震恐。琼因勒兵击之，擒可璠，降其将士二千，皆杀之。引兵趣桂州，自秦城以南二十馀壁皆望风奔溃，遂围桂州。数日，士政出降，桂、宜、岩、柳、象五州皆降于湖南。马殷以李琼为桂州刺史。未几，表为静江节度使。

天覆三年夏四月，杨行密遣使诣马殷，言朱全忠跋扈，请殷绝之，约为兄弟。湖南大将许德勋曰：“全忠虽无道，然挟天子以令诸侯，明公素奉王室，不可轻绝也。”殷从之。

天祐元年。初，马殷弟宝性沉勇，事孙儒，为百胜指挥使。儒死，事杨行密，屡有功，迁黑云指挥使。行密尝从容问其兄弟，乃知为殷之弟，大惊曰：“吾常怪汝器度环伟，果非常人。当遣汝归。”宝泣辞曰：“宝淮西残兵，大王不杀而宠任之。湖南地近，常得兄声问。宝事大王久，不愿归也。”行密固遣之。是岁，賨归长沙，行密亲饯之郊。崈至长沙，殷表賨为节度副使。他日，殷议入贡天子，崈曰：“杨王地广兵强，与吾邻接，不若与之结好，大可以为缓急之援，小可通商旅之利。”殷作色曰：“杨王不事天子，一旦朝廷致讨，罪将及吾。汝置此论，勿为吾祸。”

昭宣帝天祐三年。吉州刺史彭玕遣使请降于湖南。玕本赤石洞蛮酋，镇南节度使锺传用为吉州刺史。后梁太祖开平元年夏四月辛未，以武安节度使马殷为楚王。

五月，弘农王以鄂岳观察使刘存为西南面都招讨使，岳州刺史陈知新为岳州团练使，庐州观察使刘威为应援使，别将许玄应为监军，将水军三万以击楚。楚王马殷甚惧，静江军使杨定真贺曰：“我军胜矣。”殷问其故，定真曰：“夫战惧则胜，骄则败。今淮南兵直趋吾城，是骄而轻敌也，而王有惧色，吾是以知其必胜也。”

殷命在城都指挥使秦彦晖将水军三万浮江而下，水军副指挥使黄璠帅战舰三百屯浏阳口。六月，存等遇大雨，引兵还，至越堤北，彦晖追之。存数战不利，乃遗殷书诈降。彦晖使谓殷曰：“此必诈也，勿受。”存与彦晖夹水而陈，存遥呼曰：“杀降不祥，公独不为子孙计耶。”彦晖曰：“贼入吾境而不击，奚顾子孙。”鼓噪而进。存等走，黄璠自浏阳引兵绝江，与彦晖合击，大破之，执存及知新，裨将死者百馀人，士卒死者以万数，获战舰八百艘。威以馀众遁归，彦晖遂拔岳州。殷释存、知新之缚，慰谕之。二人皆骂曰：“丈夫以死报主，肯事贼乎。”遂斩之。许玄应，弘农王之心腹也，常预政事，张颢、徐温因其败，收斩之。

楚王殷遣兵会吉州刺史彭玕攻洪州，不克。

武贞节度使雷彦恭会楚兵攻江陵，荆南节度使高季昌引兵屯公安，绝其粮道。彦恭败，楚兵亦走。秋七月，雷彦恭攻岳州，不克。八月辛亥，以楚王殷兼武昌节度使，充本道招讨、制置使。

九月，雷彦恭攻涔阳、公安，高季昌击败之。彦恭贪残类其父，专以焚掠为事，荆、湖间常被其患。又附于淮南。丙申，诏削彦恭官爵，命季昌与楚王殷讨之。

冬十月，高季昌遣其将倪可福会楚将秦彦晖攻朗州，雷彦恭遣使乞降于淮南，且告急。弘农王遣将冷业将水军屯平江，李饶将步骑屯浏阳以救之。楚王殷遣岳州刺史许德勋将兵拒之。冷业进屯朗口，德勋使善游者五十人。以木枝叶覆其首，持长刀浮江而下，夜犯其营，且举火，业军中惊扰。德勋以大军进击，大破之，追至鹿角镇，擒业。又破浏阳寨，擒李饶，掠上高、唐年而归。斩业、饶于长沙市。

二年夏五月，静江节度使、同平章事李琼卒，楚王殷以其弟永州刺史存知桂州事。乙亥，楚兵寇鄂州，淮南所署知州秦裴击破之。

雷彦恭引沅江环朗州以自守，秦彦晖顿兵月馀不战，彦恭守备稍懈。彦晖使裨将曹德昌帅壮士夜入自水窦，内外举火相应，城中惊乱，彦晖鼓噪坏门而入，彦恭轻舟奔广陵。彦晖虏其弟彦雄，送于大。梁淮南以彦恭为节度副使。先是，澧州刺史向环与彦恭相表里，至是亦降于楚，楚始得澧、朗二州。

湖南判官高郁请听民自采茶卖于北客，收其征以赡军，楚王殷从之。秋七月，殷奏于抃、荆、襄、唐、郢、复州置回图务，运茶于河南北，卖之以易缯、纩、战马而归，仍岁贡茶二十五万斤，诏许之。湖南由是富赡。

九月，荆南节度使高季昌遣兵屯汉口，绝楚朝贡之路。楚王殷遣其将许德勋将水军击之，至沙头，季昌惧而请和。殷又遣步军都指挥使吕师周将兵击岭南，与清海节度使刘隐十馀战，取昭、贺、梧、蒙、龚、富六州。殷土宇既广，乃养士息民，湖南遂安。

三年夏六月，抚州刺史危全讽自称镇南节度使，帅抚、信、袁、吉之兵号十万，攻洪州。淮南守兵才千人，将吏皆惧，节度使刘威密遣使告急于广陵，日召僚佐宴饮。全讽闻之，屯象牙潭，不敢进。袁州刺史彭彦章围高安，以助全讽。徐温以周本为西南面行营招讨应援使，将兵七千救高安。本曰：“楚人为全讽声援耳，非欲取高安也。吾败全讽，援兵必还。”乃疾趣象牙潭。过洪州，刘威欲犒军，本不肯留，或曰：“全讽兵强，君宜观形势然后进。”本曰：“贼众十倍于我，我军闻之必惧，不若乘其锐而用之。”

秋七月，危全讽在象牙潭，营栅临溪，亘数十里。庚辰，周本隔溪布陈，先使羸兵尝敌。全讽兵涉溪追之，本乘其半济，纵兵击之。全讽兵大溃，自相蹂藉，溺水死者甚众。本分兵断其归路，擒全讽及将士五千人，乘胜克袁州，执刺史彭彦章，进攻吉州。歙州刺史陶雅使其子敬昭及都指挥使徐章将兵袭饶、信，信州刺史危仔倡请降，饶州刺史唐宝弃城走。行营都指挥使米志诚、都尉吕师造等败苑玫于上高。吉州刺史彭玕帅众数千人奔楚，楚王殷表玕为彬州刺史，为子希范娶其女。

四年夏六月，楚王殷求为天策上将，诏加天策上将军。殷始开天策府，以弟賨为左相，存为右相。殷遣将侵荆南，军于油口。高季昌击破之，斩首五千级，逐北至白田而还。

冬十二月，辰州蛮酋宋邺、溆州蛮酋潘金盛恃其所居深险，数扰楚边。至是，邺侵湘乡，金盛寇武冈。楚王殷遣昭州刺史吕师周将衡山兵五千讨之。

干化元年春正月，吕师周引兵攀藤缘崖入飞山洞，袭潘金盛，擒送武冈斩之，移兵击宋邺。冬十二月乙卯，以朗州留后马崈为永顺节度使、同平章事。

二年春二月，辰州蛮酋宋邺、昌师益皆帅众降于楚，楚王殷以邺为辰州刺史，师益为溆州刺史。

夏四月癸丑，以楚王殷为武安武昌静江宁远节度使、洪鄂四面行营都统。

冬十一月，吴淮南节度副使陈璋等将水军袭楚岳州，执刺史苑玫，楚王殷遣水军都指挥使杨定真救岳州。璋等进攻荆南，高季昌遣其将倪可福拒之。吴恐楚人救荆南，遣抚州刺史刘信帅江、抚、袁、吉、信五州兵屯吉州，为璋声援。

均王干化三年春正月，吴陈璋攻荆南，不克而还，荆南兵与楚兵会于江口以邀之。璋知之，舟二百艘骈为一列，夜过，二镇兵遽出追之，不能及。

秋八月，楚宁远节度使姚彦章将水军侵吴鄂州，吴以池州团练使吕师造为水陆行营应援使，未至，楚兵引去。

四年夏四月，吴袁州刺史刘崇景叛，附于楚。崇景，威之子也。楚将许贞将万人援之，吴都指挥使柴再用、米志诚帅诸将讨之。

楚岳州刺史许德勋将水军巡边，夜分，南风暴起，都指挥使王环乘风趣黄州，以绳梯登城，径趣州署，执吴刺史马邺，大掠而还。德勋曰：“鄂州将邀我，宜备之。”环曰：“我军入黄州，鄂人不知，奄过其城，彼自救不暇，安敢邀我。”乃展旗鸣鼓而行，鄂人不敢逼。

五月，吴柴再用等与刘崇景、许贞战于万胜冈，大破之，崇景、贞弃袁州遁去。贞明三年春三月，楚王殷遣其弟存攻吴上高，俘获而还。龙德元年。辰、溆州蛮侵楚，楚宁远节度副使姚彦章讨平之。

后唐庄宗同光元年。楚王殷遣其子牙内马步都指挥使希范入见，纳洪、鄂行营都统印，上本道将吏籍。二年夏四月乙亥，加楚王殷兼尚书令。

三年。初，楚王殷既得湖南，不征商旅，由是四方商旅辐凑。湖南地多铅铁，殷用军都判官高郁策，铸铅铁为钱，商旅出境无所用之，皆易他货而去，故能以境内所馀之物，易天下百货，国以富饶。湖南民不事桑蚕，郁命民输税者皆以帛代钱，未几，民间机杼大盛。

明宗天成元年秋九月，加楚王殷守尚书令。

二年夏五月，楚王殷遣中使史光宪入贡。还，过江陵，荆南高季兴执史光宪而夺其赐物。事见《高氏据荆南》。六月丙申，封楚王殷为楚国王。

三年春二月，楚王殷遣六军使袁诠、副使王环等将水军击荆南高季兴。事见《高氏据荆南》。

夏四月，吴右雄武军使苗璘、静江统军王彦章将水军万人攻楚岳州，至君山，楚王殷遣右丞相许德勋将战舰千艘御之。德勋曰：“吴人掩吾不备，见大军，必惧而走。”乃潜军角子湖，使王环夜帅战舰三百，屯杨林浦绝吴归路。迟明，吴人进军荆江口，将会荆南兵攻岳州，丁亥，至道人矶。德勋命战棹都虞候詹信以轻舟三百出吴军后，德勋以大军当其前，夹击之，吴军大败，虏璘及彦章以归。吴遣使求和于楚，请苗璘、王彦章。楚王殷归之，使许德勋饯之。德勋谓二人曰：“楚国虽小，旧臣宿将犹在，愿吴朝勿以措怀。必俟众驹争皂栈，然后可图也。”时殷多内宠，嫡庶无别，诸子骄奢，故德勋语及之。

六月，帝诏楚王殷讨高季兴。

四年春三月，楚王殷命其子武安节度副使、判长沙府希声知政事，总录内外诸军事，自是国政先历希声，乃闻于殷。

初，楚王殷用都军判官高郁为谋主，国赖以富强，邻国皆疾之。庄宗入洛，殷遣其子希范入贡。庄宗爱其警敏，曰：“比闻马氏当为高郁所夺，今有子如此，郁安能得之。”高季兴亦屡以流言间郁于殷，殷不听，乃遣使遗节度副使、知政事希声书，盛称郁功名，愿为兄弟。使者言于希声曰：“高公常云马氏政事皆出高郁，此子孙之忧也。”希声信之。行军司马杨昭遂，希声之妻族也，谋代郁任，日谮之于希声。希声屡言于殷，称郁奢僭，且外交邻藩，请诛之。殷曰：“成吾功业，皆郁力也。汝勿为此言。”希声固请罢其兵柄，乃左迁郁行军司马。郁谓所亲曰：“亟营西山，吾将归老。猘子渐大，能咋人矣。”希声闻之，益怒，明日，矫以殷命杀郁于府舍，榜谕中外，诬郁谋叛，并诛其族党。至暮，殷尚未知。是日大雾，殷谓左右曰：“吾昔从孙儒渡淮，每杀不辜，多致兹异。马步院岂有冤死者乎。”明日，吏以郁死告，殷拊膺大恸曰：“吾老耄，政非已出，使我勋旧横罹冤酷。”既而顾左右曰：“吾亦何可久处此乎。”

长兴元年冬十月，楚王殷寝疾，遣使诣阙请传位于其子希声。朝廷疑殷已死，辛亥，以希声为起复武安节度使兼侍中。

十一月己巳，楚王殷卒，遗命诸子兄弟相继。置剑于祠堂曰：“违吾命者，戮之。”诸将议遣兵守四境，然后发丧。兵部侍郎黄捐曰：“吾丧君有君，何备之有。宜遣使诣邻道告终称嗣而已。”

丙戌，马希声袭位，称遗命去建国之制，复藩镇之旧。

十二月庚戌，以武安节度使马希声为武安、静江节度使，加兼中书令。

二年冬十二月，武安、静江节度使马希声闻梁太祖嗜食鸡，慕之，既袭位，日杀五十鸡为膳，居丧无戚容。庚申，葬武穆王于衡阳，将发引，顿食鸡数盘。前吏部侍郎潘起讥之曰：“昔阮籍居丧食蒸豚，何代无贤。”

三年秋七月，武安、静江节度使马希声以湖南比年大旱，命开南岳及境内诸神祠门，竟不雨。辛卯，希声卒，六军使袁诠、潘约等迎镇南节度使希范于朗州而立之。八月庚申，马希范至长沙。辛酉，袭位。九月，以镇南节度使马希范为武安节度使兼侍中。

四年春二月乙卯，以马希范为武安、武平节度使，兼中书令。初，马希声、希范同日生，希声母曰袁德妃，希范母曰陈氏。希范怨希声先立不让，及嗣位，不礼于袁德妃。希声母弟希旺为亲从都指挥，使希范多谴责之。袁德妃请纳希旺官为道士，不听，解其军职，使居竹屋草门，不得预兄弟燕集。德妃卒，希旺忧愤而卒。

潞王清泰元年春正月壬辰，以武安、武平节度使马希范为楚王。

后晋高祖天福元年。静江节度使、同平章事马希杲有善政，监军裴仁煦谮之于楚王希范，言其收众心，希范疑之。夏四月，汉将孙德威侵蒙、桂二州，希范命其弟武安节度副使希广权知军府事，自将步骑五千如桂州。希杲惧，其母华夫人逆希范于全义岭，谢曰：“希杲为治无状，致寇戎入境，烦殿下亲涉险阻，皆妾之罪也。愿削封邑，洒扫掖廷，以赎希杲罪。”希范曰：“吾久不见希杲，闻其治行尤异，故来省之，无他也。”汉兵自蒙州引去，徙希杲知朗州。秋七月庚寅，楚王希范自桂州北还。

二年冬十二月，诏加马希范江南诸道都统，制置武平、静江等军事。

三年冬十月，楚顺贤夫人彭氏卒。彭夫人貌陋而治家有法，楚王希范惮之。既卒，希范始纵声色，为长夜之饮，内外无别。有商人妻美，希范杀其夫而夺之，妻誓不辱，自经死。

四年夏四月戊申，加楚王希范天策上将军，赐印，听开府置官属。黔南巡内溪州刺史彭士愁引奖、溪锦州蛮万馀人寇辰、澧州。九

月辛未，楚王希范命左静江指挥使刘勍、决胜指挥使廖匡齐帅衡山兵五千讨之。

冬十一月，楚王希范始开天策府，其护军都尉、领军司马等官，以诸弟及将校为之。又以幕僚拓跋恒、李弘皋、廖匡图、徐仲雅等十八人为学士。

刘勍等进攻溪州，彭士愁兵败，弃州走保山寨。石崖四绝，勍为梯栈上围之。廖匡齐战死，楚王希范遣吊其母，其母不哭，谓使者曰：“廖氏三百口受王温饱之赐，举族效死，未足以报，况一子乎，愿王无以为念。”王以其母为贤，厚恤其家。

五年春正月，楚刘勍等因大风，以火箭焚彭士愁寨而攻之，士愁帅麾下逃入奖、锦深山。乙未，遣其子师景帅诸酋长纳溪、锦、奖三州印，请降于楚。二月，刘勍引兵还长沙，楚王希范徙溪州于便地，表彭士愁为溪州刺史，以刘勍为锦州刺史。自是群蛮服于楚。希范自谓伏波之后，以铜五千斤铸柱，高丈二尺，入地六尺，铭誓状于上，立之溪州。

七年冬十月，楚王希范作天策府，极栋宇之盛。户牖栏楹皆饰以金玉，涂壁用丹砂数十万斤。地衣春夏用角簟，秋冬用木绵。与子弟僚属游宴其间。

齐王天福八年。楚地多产金银，茶利尤厚，由是财货丰殖。而楚王希范奢欲无厌，喜自夸大。为长枪大槊，节之以金，可执而不可用。募富民年少肥泽者八千人，为银枪都。宫室、园囿、服用之物，务穷侈靡。作九龙殿，刻沉香为八龙，饰以金宝，长十馀丈，抱柱相向。希范居其中，自为一龙，其幞头脚长丈馀，以象龙角。用度不足，重为赋敛。每遣使者行田，寻以增顷亩为功，民不胜租赋而逃。王曰：“但令田在，何忧无谷。”命营田使邓懿文籍逃田，募民耕艺出租。民舍故从新，仅能自存，自西徂东，各失其业。又听人入财拜官，以财多少为官高卑之差，富商大贾，布在列位。外官还者，必责贡献。民有罪，则富者输财，强者为兵，惟贫弱受刑。又置函，使人投匿名书相告讦，至有灭族者。

是岁，用孔目官周陟议，令常税之外，大县贡米二千斛，中千斛，小七百斛，无米者输布帛。天策学士拓跋恒上书曰：“殿下长深宫之中，藉已成之业，身不知稼穑之劳，耳不闻鼓鼙之音，驰骋遨游，雕墙玉食。府库尽矣，而浮费益甚，百姓困矣，而厚敛不息。今淮南为仇雠之国，番禺怀吞噬之志，荆渚日图窥伺，溪洞待我姑息。谚曰：足寒伤心，民怨伤国。愿罢输米之令，诛周陟以谢郡县。去不急之务，减兴作之役，无令一旦祸败，为四方所笑。”王大怒。他日，恒请见，辞以昼寝。恒谓客将区弘练曰：“王逞欲而愎谏，吾见其千口飘零无日矣。”王益怒，遂终身不复见之。

开运二年秋七月，楚王希范疑静江节度使兼侍中、知朗州希杲得人心，遣人伺之。希杲惧，称疾求归，不许。遣医往视疾，因毒杀之。

冬十二月，楚湘阴处士戴偃为诗多讥刺，楚王希范囚之。天策副都军使丁思瑾上书切谏，希范削其官爵。

三年秋九月，楚王希范知帝好奢靡，以珍玩为献，求都元帅。甲辰，以希范为诸道兵马都元帅。

后汉高祖天福十二年夏五月，武安节度副使、天策府都尉、领镇南节度使马希广，楚文昭王希范之母弟也，性谨顺，希范爱之，使判内外诸司事。壬辰夜，希范卒，将佐议所立。都指挥使张少敌、都押牙袁友恭以武平节度使、知永州事希萼，于希范诸弟为最长，请立之。长直都指挥使刘彦瑫、天策府学士李弘皋、邓懿文、小门使杨涤皆欲立希广。张少敌曰：“永州齿长而性刚，必不为都尉之下明矣。必立都尉，当思长策以制永州，使帖然不动则可。不然，社稷危矣。”彦瑫等不从。天策府学士拓跋恒曰：“三十五郎虽判军府之政，然三十郎居长，请遣使以让之。不然，必起争端。”彦瑫等皆曰：“今日军政在手，天与不取，使他人得之，异日吾辈安所自容乎。”希广懦弱，不能自决。乙未，彦瑫等称希范遗命共立之。张少敌退而叹曰：“祸其始此乎。”与拓跋恒皆称疾不出。

秋七月甲午，以马希广为天策上将军、武安节度使、江南诸道都统兼中书令，封楚王。八月，楚王希广庶弟天策左司马希崇，性狡险，阴遗兄希萼书，

言刘彦瑫等违先王之命，废长立少，以激怒之。

希萼自永州来奔丧，乙巳，至砆石。彦瑫白希广遣侍从都指挥使周廷诲等将水军逆之，命永州将士皆释甲而入，馆希萼于碧湘宫，成服于其次，不听入与希广相见。希萼求还朗州，周廷诲劝希广杀之。希广曰：“吾何忍杀兄，宁分潭、朗而治之。”乃厚赠希萼，遣还朗州。希崇常为希萼诇希广，语言动作，悉以告之，约为内应。

乾祐元年秋八月，武平节度使马希萼请与楚王希广各修职贡，求朝廷别加官爵。希广用天策府内都狎牙欧弘练、进奏官张仲荀谋，厚赂执政，使拒其请。九月壬子，赐希萼及楚王希广诏书，谕以“兄弟宜相辑睦，凡希萼所贡，当附希广以闻”。希萼不从。

隐帝乾祐二年秋八月，马希萼悉调朗州丁壮为乡兵，造号静江军，作战舰七百艘，将攻潭州。其妻苑氏谏曰：“兄弟相攻，胜负为人所笑。”不听，引兵趣长沙。马希广闻之曰：“朗州吾兄也，不可与争，当以国让之而已。”刘彦瑫、李弘皋等固争，以为不可，乃以岳州刺史王赟为都部署战棹指挥使，以彦瑫监其军。己丑，大破希萼于仆射洲，获其战舰三百艘。赟追希萼，将及之，希广遣使召之曰：“勿伤吾兄。”赟引兵还。赟，环之子也。希萼自赤沙湖乘轻舟遁归，苑氏泣曰：“祸将至矣，馀不忍见也。”赴井而死。

冬十月壬午，加楚王希广太尉。

楚静江节度使马希瞻以兄希萼、希广交争，屡遣使谏止，不从。知终覆族，疽发于背，丁亥卒。

三年夏六月，马希萼既败归，乃以书诱辰、溆州及梅山蛮，欲与共击湖南。蛮素闻长沙帑藏之富，大喜，争出兵赴之，遂攻益阳。楚王希广遣指挥使陈璠拒之，战于淹溪，璠败死。马希萼又遣群蛮攻迪田，秋八月戊戌，破之，杀其镇将张延嗣。楚王希广遣指挥使黄处超救之，处超败死。潭人震恐，复遣牙内指挥使崔洪琏将兵七千屯玉潭。

马希萼表请别置进奏务于京师。九月辛巳，诏以湖南已有进奏务，不许。亦赐楚王希广诏，劝以敦睦。马希萼以朝廷意佑楚王希广，怒，遣使称藩于唐，乞师攻楚。唐加希萼同平章事，以鄂州今年租税赐之，命楚州刺史何敬洙将兵助希萼。冬十月丙午，希广遣使上表告急，言：“荆南、岭南江南连谋，欲分湖南之地，乞发兵屯澧州以扼江南、荆南援朗州之路。”

楚王希广以朗州与山蛮入寇，诸将屡败，忧形于色。刘彦瑫言于希广曰：“朗州兵不满万，马不满千，都府精兵十万，何忧不胜。愿假臣兵万馀人，战舰百五十艘，径入朗州缚取希萼，以解大王之忧。”王悦，以彦瑫为战棹都指挥使、朗州行营都统。彦瑫入朗州境，父老争以牛酒犒军，曰：“百姓不愿从乱，望都府之兵久矣。”彦瑫厚赏之。战舰过，则运竹木以断其后。是日，马希萼遣朗兵及蛮兵六千，战舰百艘逆战于湄州，彦瑫乘风纵火以焚其舰，顷之，风回，反自焚。彦瑫还走。江路已断，士卒战及溺死者数千人。希广闻之，涕泣不知所为。希广平日罕颁赐，至是大出金帛以取悦于士卒。

或告：“天策左司马希崇流言惑众，反状已明，请杀之”。希广曰：“吾自害其弟，何以见先王于地下。”

马军指挥使张晖将兵自他道击朗州，至龙阳，闻彦瑫败，退屯益阳。希萼又遣指挥使朱进忠等将兵三千急攻益阳。张晖绐其众曰：“我以麾下出贼后，汝辈留城中待我，相与合势击之。”既出，遂自竹头市遁归长沙。朗兵知城中无主，急击之，士卒九千馀人皆死。

十一月，楚王希广遣其僚属孟骈说马布萼曰：“公忘父兄之仇，北面事唐，何异袁谭求救于曹公邪。”希萼将斩之，骈曰：“古者兵交，使在其间。骈若爱死，安肯此来。骈之言非私于潭人，实为公谋也。”乃释之，使还报曰：“大义绝矣，非地下不相见也。”

朱进忠请希萼自将兵取潭州。辛，未希萼留其子光赞守朗州，悉发境内之兵趣长沙，自称顺天王。

先是，马希萼遣蛮兵围玉潭，朱进忠引兵会之。崔洪琏兵败，奔还长沙。希萼引兵继攻岳州，刺史王赟拒之，五日不克。希萼使人谓赟曰：“公非马氏之臣乎。不事我欲事异国乎。为人臣而怀二心，岂不辱其先人。”赟曰工“亡父为先王将，六破淮南兵。今大王兄弟不相容，赟常恐淮南坐收其弊，一旦以遗体臣淮南，诚辱先人耳。大王苟能释憾罢兵，兄弟雍睦如初，赟敢不尽死以事大王兄弟，岂有二心乎。”希萼惭，引兵去。辛卯，至湘阴，焚掠而过。至长沙，军于湘西，步兵及蛮兵军于岳麓，朱进忠自玉潭引兵会之。马希广遣刘彦瑫召水军指挥使许可琼帅战舰五百艘屯城北津，属于南津，以马希崇为监军。又遣马军指挥使李彦温将骑兵屯驼口，扼湘阴路，步军指挥使韩礼将二千人屯杨柳桥，扼栅路。可琼，德勋之子也。

初，蛮酋彭师皓降于楚，楚人恶其犷直。楚王希广独怜之，以为强弩指挥使，领辰州刺史，师皓常欲为希广死。及朱进忠与蛮兵合七千馀人至长沙，营于江西，师皓登城望之，言于希广曰：“朗人骤胜而骄，杂以蛮兵，攻之易破也。愿假臣步卒三千，自巴溪渡江出岳麓之后，至水西，令许可琼以战舰渡江，腹背合击，必破之。前军败，则其大军自不敢轻进矣。”希广将从之。时马希萼已遣间使以厚利啖许可琼，许分湖南而治。可琼有贰心，乃谓希广曰：“师皓与梅山诸蛮皆族类，安可信也。可琼世为楚将，必不负大王，希萼竟何能为。”希广乃止。

希萼寻以战舰四百馀艘泊江西。希广命诸将皆受可琼节度，日赐可琼银五百两，希广屡造其营计事。可琼常闭垒，不使士卒知朗军进退。希广叹曰：“真将军也，吾何忧哉。”可琼或夜乘单舸诈称巡江，与希萼会水西，约为内应。一旦，彭师皓见可琼，瞋目叱之，拂衣入见希广曰：“可琼将叛，国人皆知之，请速除之，无贻后患。”希广曰：“可琼，许侍中之子，岂有是邪。”师皓退，叹曰：“王仁而不断，败亡可翘足俟也。”

潭州大雪，平地四尺，潭、朗两军久不得战。希广信巫觋及僧语，塑鬼于江上，举手以却朗兵。又作大象于高楼，手指水西，怒目视之。命众僧日夜诵经，希广自衣僧服膜拜求福。

甲辰，朗州步军指挥使武陵何敬真等以蛮兵三千陈于杨柳桥，敬真望韩礼营旌旗纷错，曰：“彼众已惧，击之易破也。”朗人雷晖衣潭卒之服，潜入礼寨，手剑击礼，不中，军中惊扰。敬真等乘其乱击之，礼军大溃，礼被创走，至家而卒。于是朗兵水陆急攻长沙，步军指挥使吴宏、小门使杨涤相谓曰：“以死报国，此其时矣。”各引兵出战。宏出清泰门，战不利。涤出长乐，战自辰至午，朗兵小却，许可琼、刘彦瑫按兵不救。涤士卒饥疲，退就食。彭师皓战于城东北隅。蛮兵自城东纵火，城上人招许可琼军使救，城可琼举全军降希萼，长沙遂陷。朗兵及蛮兵大掠三日，杀吏民，焚庐舍，自武穆王以来所营宫室皆为灰烬，所积宝货皆入蛮落。李彦温望见城中火起，自驼口引兵救之，朗人已据城拒战。彦温攻清泰门，不克，与刘彦瑫各将千馀人奉文昭王及希广诸子趣袁州，遂奔唐。张晖降于希萼。左司马希崇帅将吏诣希萼劝进。吴宏战血满袖，见希萼曰：“不幸为许可琼所误，今日死，不愧先王矣。”彭师皓投槊于地，大呼请死。希萼叹曰：“铁石人也。”皆不杀。

乙巳，希崇迎希萼入府视事，闭城分捕希广及掌书记李宏皋、弟宏节、都军判官唐昭胤及邓懿文、杨涤等，皆获之。希萼谓希广曰：“承父兄之业，岂无长幼乎。”希广曰：“将吏见推，朝廷见命耳。”希萼皆囚之。丙午，希萼命内外巡检侍卫指挥使刘宾禁止焚掠。

丁未，希萼自称天策上将军、武安武平静江宁远等军节度使、楚王。以希崇为节度副使、判军府事。湖南要职，悉以朗人为之。脔食李宏皋、弘节、唐昭胤、杨涤，斩邓懿文于市。戊申，希萼谓将吏曰：“希广懦夫，为左右所制耳，吾欲生之，可乎。”诸将皆不对。朱进忠尝为希广所笞，对曰：“大王三年血战，始得长沙，一国不容二主，他日必悔之。”戊申，赐希广死。希广临刑，犹诵佛书。彭师皓葬之于浏阳门外。

楚王希萼以子光赞为武平留后，以何敬真为朗州牙内都指挥使，将兵戍之。希萼召拓跋恒欲用之，恒称疾不起。

后周太祖广顺元年春二月甲辰，楚王希萼遣掌书记刘光辅入贡于唐。三月，唐以楚王希萼为天策上将军、武安武平静江宁远节度使兼中书令、楚王，以右仆射孙忌、客省使姚凤为册礼使。

楚王希萼既得志，多思旧怨，杀戮无度，昼夜纵酒荒淫，悉以军府事委马希崇。希崇复多私曲，政刑紊乱。府库既尽于乱兵，籍民财以赏赉士卒，或封其门而取之，士卒犹以不均怨望。虽朗州旧将佐从希萼来者，亦皆不悦，有离心。

刘光辅之入贡于唐也，唐主待之厚。光辅密言：“湖南民疲主骄，可取也。”唐主乃以营屯都虞候边镐为信州刺史，将兵屯袁州，潜图进取。

小门使谢彦颙，本希萼家奴，以首面有宠于希萼，至与妻妾杂坐，恃恩专横。常肩随希崇，或拊其背，希崇衔之。故事，府宴，小门使执𫓧在门外。希萼使彦颙预坐，或居诸将之上，诸将皆耻之。

希萼以府舍焚荡，命朗州静江指挥使王逵、副使周行逢帅所部兵千馀人治之，执役甚劳，又无犒赐，士卒皆怨。窃言曰：“囚免死则役作之。我辈从大王出万死取湖南，何罪而囚役之。且大王终日酣歌，岂知我辈之劳苦乎。”逵、行逢闻之，相谓曰：“众怨深矣，不早为计，祸及吾曹。”壬申旦，帅其众各执长柯斧、白梃，逃归朗州。时希萼醉未醒，左右不敢白。癸酉，始白之。希萼遣湖南指挥使唐师翥将千馀人追之，不及，直抵朗州。逵等乘其疲乏，伏兵纵击，士卒死伤殆尽，师翥脱归。逵等黜留后马光赞，更以希萼兄子光惠知州事。光惠，希振之子也。寻奉光惠为节度使，逵等与何敬真及诸军指挥使张仿参决军府事。希萼具以状言于唐，唐主遣使以厚赏招谕之。逵等纳其赏，纵其使，不答其诏，唐亦不敢诘也。

武平节度使马光惠，愚懦嗜酒，不能服诸将。王逵、周行逢、何敬真谋以辰州刺史庐陵刘言骁勇得蛮夷心，欲迎以为副使。言知逵等难制，曰：“不往，将攻我。”乃单骑赴之。既至，众废光惠，送于唐，推言权武平留后，表求旄节于唐，唐人未许。亦称藩于周。

秋九月，楚王希萼既克长沙，不赏许可琼，疑可琼怨望，出为蒙州刺史。遣马步都指挥使徐威、左右军马步使陈敬迁、水军都指挥使鲁公绾、牙内侍卫指挥使陆孟俊帅步兵立寨于城西北隅，以备朗兵，不存抚役者，将卒皆怨怒，谋作乱。希崇知其谋，戊寅，希萼宴将吏，徐威等不预，希崇亦辞疾不至。威等使人先驱趶啮马十馀入府，自帅其徒执斧斤、白梃，声言絷马，奄至座上，纵横击人，颠踣满地。希萼逾垣走，威等执囚之。执谢彦颙，自顶及踵锉之。立希崇为武安留后，纵兵大掠。幽希萼于衡山县。

刘言闻希崇立，遣兵趣潭州，声言讨其篡夺之罪。壬午，军于益阳之西。希崇惧，癸未，发兵二千拒之。又遣使如朗州求和，请为邻藩。掌书记桂林李观象说言曰：“希萼旧将佐犹在长沙，此必不欲与公为邻。不若先檄希崇取其首，然后图湖南，可兼有也。”言从之。希崇畏言，即断都军判官杨仲敏、掌书记刘光辅、牙内指挥使魏师进、都押牙黄勍等十馀人首，遣前辰阳县令李翊赍送朗州。至则腐败，言与王逵等皆以为非仲敏等首，怒责翊，翊惶恐自杀。希崇既袭位，亦纵酒荒淫，为政不公，语多矫妄，国人不附。

初，马希萼入长沙，彭师皓虽免死，犹杖背黜为民。希崇以为师皓必怨之，使送希萼于衡山，实欲师皓杀之。师皓曰：“欲使我为弑君之人乎。”奉事愈谨。丙戌，至衡山。衡山指挥使廖偃，匡图之子也，与其季父节度巡官匡凝谋曰：“吾家世受马氏恩，今希萼长而被黜，必不免祸，盍相与辅之。”于是帅庄户及乡人悉为兵，与师皓共立希萼为衡山王。以县为行府，断江为栅，编竹为战舰，以师皓为武清节度使，召募徒众，数日，至万馀人，州县多应之。遣判官刘虚已求援于唐。

徐威等见希崇所为，知必无成，又畏朗州、衡山之逼，恐一朝丧败俱及祸，欲杀希崇以自解。希崇微觉之，大惧，密遣客将范守牧奉表请兵于唐。唐主命边镐自袁州将兵万人西趣长沙。

冬十月，唐边镐引兵入醴陵。癸巳，楚王希崇遣使犒军。壬寅，遣天策府学士拓跋恒奉笺诣镐请降。恒叹曰：“吾久不死，乃为小儿送降状。”癸卯，希崇帅弟侄迎镐，望尘而拜，镐下马称诏劳之。甲辰，希崇等从镐入城，镐舍于浏阳门楼，湖南将吏毕贺，镐皆厚赐之。时湖南饥馑，镐大发马氏仓粟赈之，楚人大悦。

癸丑，唐武昌节度使刘仁赡帅战舰二百取岳州，抚纳降附，人忘其亡。仁赡，金之子也。

唐百官共贺湖南平，起居郎高远曰：“我乘楚乱，取之甚易。观诸将之才，但恐守之甚难耳。”远，幽州人也。司徒致仕李建勋曰：“祸其始于此乎。”

唐主自即位以来，未尝亲祠郊庙，礼官以为请，唐主曰：“俟天下一家，然后告谢。”及一举取楚，谓诸国指麾可定。魏岑侍宴，言：“臣少游元城，乐其风土，俟陛下定中原，乞魏博节度使”。唐主许之，岑趋下拜谢。其主骄臣佞如此。

马希萼望唐人立已为潭帅，而潭人恶希萼，共请边镐为帅，唐主乃以镐为武安节度使。

唐边镐趣马希崇帅其族入朝，马氏聚族相泣，欲重赂镐，奏乞留居长沙。镐微哂曰：“国家与公家世为仇敌，殆六十年，然未尝敢有意窥公之国。今公兄弟斗阋，困穷自归，若复二三，恐有不测之忧。”希崇无以应，十一月辛酉，与宗族及将佐千馀人号恸登舟，送者皆哭，响振川谷。

楚静江节度副使、知桂州马希隐，武穆王殷之少子也。楚王希广、希萼兄弟争国，南汉主以内侍使吴怀恩为西北招讨使，将兵屯境上，伺间密谋进取。希广遣指挥使彭彦晖将兵屯龙峒以备之。希萼自衡山遣使以彦晖为桂州都监、在城外内巡检使、判军府事，希隐恶之，潜遣人告蒙州刺史许可琼。可琼方畏南汉之逼，即弃蒙州，引兵趣桂州，与彦晖战于城中。彦晖败，奔衡山，可琼留屯桂州。吴怀恩据蒙州，进兵侵掠，桂管大扰，希隐、可琼不知所为，但相与饮酒对泣。

南汉主遗希隐书，言：“武穆王奄有全楚，富强安靖五十馀年。正由三十五舅、三十舅兄弟寻戈，自相鱼肉，举先人基业，北面仇雠。今闻唐兵已据长沙，窃计桂林继为所取。当朝世为与国，重以婚姻，睹兹倾危，忍不赴救。己发大军水陆俱进，当令相公舅永拥节旄，常居方面。”希隐得书，与僚佐议降之，支使潘玄圭以为不可。丙寅，吴怀恩引兵奄至城下，希隐、可琼帅其众夜斩关奔全州，桂州遂溃。怀恩因以兵略定宜、连、梧、严、富、昭、柳、象、龚等州，南汉始尽有岭南之地。

辛未，唐边镐遣先锋指挥使李承戬将兵如衡山，趣马希萼入朝。庚辰，希萼与将佐士卒万馀人自潭州东下。

十二月，唐主以镇南节度使兼中书令宋齐丘为太傅。以马希萼为江南西道观察使、守中书令，镇洪州，仍赐爵楚王。以马希崇为永泰节度使兼侍中，镇舒州。湖南将吏，位高者拜刺史、将军、卿监，卑者以次拜官。唐主嘉廖偃、彭师皓之忠，以偃为左殿直军使、莱州刺史，师皓为殿直都虞候，赐予甚厚。湖南刺史皆入朝于唐，永州刺史王赟独后至，唐主毒杀之。

南汉主遣内侍省丞潘崇彻、将军谢实将兵攻彬州，唐边镐发兵救之。崇彻败唐兵于义章，遂取彬州。边镐请除全、道二州刺史以备南汉。丙辰，唐主以廖偃为道州刺史，以黑云指挥使张峦知全州。

初，蒙城镇将咸师朗将部兵降唐，唐主以其兵为奉节都，从边镐平湖南。唐悉收湖南金帛、珍玩、仓粟，乃至舟舰、亭馆、花果之美者，皆移于金陵，遣都官郎中杨继勋等收湖南租赋以赡戍兵。继勋等务为苛刻，湖南人失望。行营粮料使王绍颜减士卒粮赐，奉节指挥使孙朗、曹进怒曰：“昔吾从咸公降唐，唐待我岂如今日湖南将士之厚哉。今有功不增禄赐，又减之，不如杀绍颜及镐，据湖南，归中原，富贵可图也。”

二年春正月庚申夜，孙朗、曹进帅其徒作乱，束藁潜烧府门，火不然。边镐觉之，出兵格斗，且命鸣鼓角，朗、进等以为将晓，斩关奔朗州。王逵问朗曰：“吾昔从武穆王与淮南战屡捷，淮南兵易与耳。今欲以朗州之众复取湖南，可乎。”朗曰：“朗在金陵数年，备见其政事，朝无贤臣，军无良将，忠佞无别，赏罚不当，如此，得国存幸矣，何暇兼人。朗请为公前驱，取湖南如拾芥耳。”逵悦，厚遇之。

唐主既克湖南，遣其将李建期屯益阳以图朗州，以知全州张峦兼桂州招讨使以图桂州，久之，未有功。唐主谓冯延已、孙晟曰：“楚人求息肩于我，我未有以抚其疮痍而虐用其力，非所以副来苏之望。吾欲罢桂林之役，敛益阳之戍，以旌节授刘言，何如？”晟以为宜然。延已曰：“吾出偏将举湖南，远近震惊，一旦三分丧二，人将轻我。请委边将察其形势。”唐主乃遣统军使侯训将兵五千自吉州路趣全州，与张峦合兵攻桂州。南汉伏兵于山谷，峦等始至城下，罢乏，伏兵四起，城中出兵夹击之，唐兵大败，训死，峦收散卒数百奔归全州。

唐武安节度使边镐，昏懦无断，在湖南，政出多门，不合众心。吉水人欧阳广上书，言：“镐非将帅才，必丧湖南，宜别择良帅，益兵以救其败”。不报。

唐主使镐经略朗州，有自朗州来者，多言刘言忠顺，镐由是不为备。唐主召刘言入朝，言不行，谓王逵曰：“唐必伐我，奈何。”逵曰：“武陵负江、湖之险，带甲数万，安能拱手受制于人。边镐抚字无方，士民不附，可一战擒也。”言犹豫未决，周行逢曰：“机事贵速，缓则彼为之备，不可图也。”言乃以逵、行逢及牙将何敬真、张仿、蒲公益、朱全琇、宇文琼、彭万和、潘叔嗣、张文表十人皆为指挥使，部分发兵。叔嗣、文表，皆朗州人也。行逢能谋，文表善战，叔嗣果敢，三人多相须成功，情款甚昵。

诸将欲召溆州酋长符彦通为援，行逢曰：“蛮贪而无义，前年从马希萼入潭州，焚掠无遗。吾兵以义举，往无不克，乌用此物，暴殄百姓哉。”乃止。然亦畏彦通为后患，以蛮酋土团都指挥使刘瑫为群蛮所惮，补西境镇遏使以备之。

冬十月，逵等将兵分道趣长沙，以孙朗、曹进为先锋使，边镐遣指挥使郭勋诚等将兵屯益阳以拒之。戊子，逵等克沅江，执都监刘承遇，裨将李师德帅众五百降之。壬辰，逵等命军士举小舟自蔽，直造益阳，四面斧寨而入，遂克之，杀戍兵二千人。边镐告急于唐。甲午，逵等克桥口及湘阴，乙未，至潭州。边镐婴城自守，救兵未至，城中兵少，丙申夜，镐弃城走，吏民俱溃。醴陵门桥折，死者万馀人，道州刺史廖偃为乱兵所杀。丁酉旦，王逵入城，自称武平节度副使、权知军府事，以何敬真为行军司马。遣敬真等追镐，不及，斩首五百级。蒲公益攻岳州，唐岳州刺史宋德权走，刘言以公益权知岳州。唐将守湖南诸州者闻长沙陷，相继遁去。刘言尽复马氏岭北故地，惟彬、连入于南汉。

刘言遣使奉表来告，称“湖南世事朝廷，不幸为邻寇所陷，臣虽不奉诏，辄纠合义兵，削平旧国。”唐主削边镐官爵，流饶州。

十二月，王逵将兵及洞蛮五万攻彬州，南汉将潘崇彻救之，遇于蚝石。崇彻登高望湖南兵，曰：“疲而不整，可破也。”纵击，大破之，伏尸八十里。

刘言表称潭州残破，乞移使府治朗州，且请贡献、卖茶悉，如马氏故事。许之。

唐江西观察使楚王马希萼入朝，唐主留之，后数年卒于金陵，谥曰恭孝。

三年春正月丙辰，以武平留后刘言为武平节度使、制置武安静江等军事、同平章事，以王逵为武安节度使，何敬真为静江节度使，周行逢为武安行军司马。

初，王逵既克潭州，以指挥使何敬真为静江节度副使，朱全琇为武安节度副使，张文表为武平节度副使，周行逢为武安行军司马。敬真、全琇各置牙兵，与逵分厅视事，吏民莫知所从。每宴集，诸将使酒，纷挐如市，无覆上下之分，惟行逢，文表事逵尽礼，逵亲爱之。敬真与逵不协，辞归朗州，又不能事刘言，与全琇谋作乱。言素忌逵之强，疑逵使敬真伺已，将讨之。逵闻之，甚惧。行逢曰：“刘言素不与吾辈同心，何敬真、朱全琇耻在公下，公宜早图之。”逵喜曰：“与公共除凶党，同治潭、朗，夫复何忧。”会南汉寇全、道、永州，行逢请身至朗州说言遣敬真、全琇南讨，俟至长沙，以计取之，如掌中物耳。逵从之。行逢至朗州，言以敬真为南面行营招讨使，全琇为先锋使，将牙兵百馀人会潭州兵以御南汉。二人至长沙，逵出郊迎，相见甚欢，宴饮连日，多以美妓饵之，敬真因淹留不进。朗州指挥使李仲迁部兵三千人久戍潭州，敬真使之先发，趣岭北，都头符会等因士卒思归，劫仲迁擅还朗州。逵乘敬真醉，使人诈为言使者，责敬真以南寇深侵，不亟捍御，而专务荒宴，大帅命械公归西府，因收系狱。全琇逃去，遣兵追捕之。二月辛亥朔，斩敬真以徇。未几，获全琇及其党十馀人，皆斩之。王逵遣使以斩何敬真告刘言，言不得己，庚申，斩符会等数人。周行逢恶武平节度副使张仿，言于王逵曰：“何敬真，仿之亲戚，临刑以后事属仿，公宜备之。”夏四月庚申，逵召仿饮，醉而杀之。六月，王逵以周行逢知潭州，自将兵袭朗州，克之，杀指挥使郑珓，执武安节度使、同平章事刘言，幽于别馆。秋八月，王逵遣使上表，诬刘言谋以朗州降唐，又欲攻潭州，其众不从，废而囚之，臣已至朗州抚安军府讫，且请复移使府治潭州。甲戌，遣通事舍人翟光裔诣湖南宣抚，从其所请。逵还长沙，以周行逢知朗州事，又遣潘叔嗣杀刘言于朗州。

显德元年夏四月，王逵表请复徙使府治朗州。五月甲戌朔，王逵自潭州迁于朗州，以周行逢知潭州事，以潘叔嗣为岳州团练使。

是岁，湖南大饥，民食草木实，武清节度使、知潭州事周行逢开仓以赈之，全活甚众。行逢起于微贱，知民间疾苦，励精为治，严而无私，辟署僚属，皆取廉介之士，约束简要，吏民便之。其自奉甚薄，或讥其太俭，行逢曰：“马氏父子穷奢极靡，不恤百姓，今子孙乞食于人，又足效乎。”

后梁太祖开平元年春三月，梁王以亳州刺史李思安为北路行军都统，将兵击幽州。

卢龙节度使刘仁恭骄侈贪暴，常虑幽州城不固，筑馆于大安山，曰：“此山四面悬绝，可以少制众。”其栋宇壮丽，拟于帝者，选美女实其中。与方士炼丹药，求不死。悉敛境内钱，瘗于山巅，令民间用堇泥为钱。又禁江南茶商无得入境，自采山中草木为茶鬻之。

仁恭有爱妾罗氏，其子守光通焉。仁恭杖守光而斥之，不以为子数。李思安引兵入其境，所过焚荡无馀，夏四月己酉，直抵幽州城下。仁恭犹在大安山，城中无备，几至不守。守光自外引兵入，登城拒守。又出兵与思安战，思安败退。守光遂自称节度使，令部将李小喜、元行钦将兵攻大安山。仁恭遣兵拒战，为小喜所败。虏仁恭以归，囚于别室。仁恭将佐及左右，凡守光素所恶者，皆杀之。

甲子，梁王即皇帝位。

刘守光既囚其父，自称卢龙留后，遣使请命，秋七月甲午，以守光为卢龙节度使、同平章事。

冬十一月，义昌节度使刘守文闻其弟守光幽其父，集将吏大哭曰：“不意吾家生此枭獍，吾生不如死，誓与诸君讨之。”乃发兵击守光，互有胜负。天雄节度使邺王罗绍威谓其下曰：“守光以窘急归国，守文孤立无援，沧州可不战服也。”乃遗守文书，谕以祸福。守文亦恐梁乘虚袭其后，戊子，遣使请降，以子延祐为质。帝拊手曰：“绍威折简，胜十万兵。”加守文中书令，抚纳之。

二年冬十一月，刘守文举沧德兵攻幽州，刘守光求救于晋，晋王遣兵五千助之。丁亥，守文兵至卢台军，为守光所败。又战玉田，亦败。守文乃还。

三年夏五月，刘守文频年攻刘守光不克，乃大发兵，以重赂招契丹、吐谷浑之众，合四万屯蓟州。守光逆战于鸡苏，为守文所败。守文单马立于陈前，泣谓其众曰：“勿杀吾弟。”守光将元行钦识之，直前擒之，沧德兵皆溃。守光囚之别室，栫以藂棘。乘胜进攻沧州，沧州节度判官吕兖、孙鹤推守文子延祚为帅，乘城拒守。兖，安次人也。

六月，刘守光遣使上表告捷，且言俟沧德事毕，为陛下扫除并寇。亦致书晋王，云欲与之共破伪梁。秋七月甲子，以刘守光为燕王。

九月，刘守光奏遣其子中军兵马继威安抚沧州吏民。戊申，以继威为义昌留后。

冬十二月，刘守光围沧州久不下，执刘守文至城下示之，犹固守。城中食尽，民食堇泥，军士食人，驴马相啖鬃尾。吕兖选男女羸弱者，饲以曲面而烹之，以给军食，谓之“宰杀务”。

四年春正月乙未，刘延祚力尽出降。时刘继威尚幼，守光使大将张万进、周知裕辅之，镇沧州。以延祚及其将佐归幽州，族吕兖而释孙鹤。

刘守光为其父仁恭请致仕，丙午，以仁恭为太师致仕。守光寻使人潜杀其兄守文，归罪于杀者而诛之。秋八月，以刘守光兼义昌节度使。

干化元年春二月，卢龙、义昌节度使兼中书令燕王守光既克沧州，自谓得天助，淫虐滋甚。每刑人，必置诸铁笼，以火逼之。又为铁刷刷人面。闻梁兵败于柏乡，使人谓赵王镕及王处直曰：“闻二镇与晋王破梁兵，举军南下，仆亦有精骑三万，欲自将之为诸公启行。然四镇连兵，必有盟主，仆若至彼，何以处之。”镕患之，遣使告于晋王。晋王笑曰：“赵人告急，守光不能出一卒以救之。及吾成功，乃复欲以兵威离间二镇，愚莫甚焉。”诸将曰：“云、代与燕接境，彼若扰我城戍，动摇人情，吾千里出征，缓急难应，此亦腹心之患也。不若先取守光，然后可以专意南讨。”王曰：“善。”

夏六月，燕王守光尝衣赭袍，顾谓将吏曰：“今天下大乱，英雄角逐，吾兵强地险，亦欲自帝，何如？”孙鹤曰：“今内难新平，公私困竭，太原窥吾西，契丹伺吾北，遽谋自帝，未见其可。大王但养士爱民，训兵积谷，德政既修，四方自服矣。”守光不悦。又使人讽镇、定求尊己为尚父，赵王镕以告晋王。晋王怒，欲伐之，诸将皆曰：“是为恶极矣，行当族灭，不若阳为推尊以稔之。”乃与镕及义武王处直、昭义李嗣昭、振武周德威、天德宋瑶六节度使共奉册推守光为尚书令、尚父。守光不寤，以为六镇实畏已，益骄，乃具表其状曰：“晋王等推臣，臣荷陛下厚恩，未之敢受。窃思其宜，不若陛下授臣河北都统，则并、镇不足平矣。”上亦知其狂愚，乃以守光为河北道采访使，遣合门使王瞳、受旨史彦群册命之。守光命僚属草尚父、采访使受册仪。乙卯，僚属取唐册太尉仪献之，守光视之，问：“何得无郊天、改元之事。”对曰：“尚父虽贵，人臣也，安有郊天、改元者乎。”守光怒，投之于地曰：“我地方二千里，带甲三十万，直作河北天子，谁能禁我。尚父何足为哉。”命趣具即帝位之仪，械系瞳、彦群及诸道使者于狱，既而皆释之。

秋八月，燕王守光将称帝，将佐多窃议，以为不可。守光乃置斧质于庭，曰：“敢谏者斩。”孙鹤曰：“沧州之破，鹤分当死，蒙王生全，以至今日，敢爱死而忘恩乎。窃以为今日之帝，未可也。”守光怒，伏诸质上，令军士呙而啖之。鹤呼曰：“百日之外，必有急兵。”守光命以土窒其口，寸斩之。甲子，守光即皇帝位，国号大燕，改元应天。以梁使王瞳为左相，卢龙判官齐涉为右相，史彦群为御史大夫。受册之日，契丹陷平州，燕人惊扰。

冬十月，晋王闻燕主守光称帝，大笑曰：“俟彼卜年，吾当问其鼎矣。”张承业请遣使致贺以骄之，晋王遣太原少尹李承勋往。承勋至幽州，用邻藩通使之礼。燕之典客者曰：“吾王帝矣，公当称臣庭见。”承勋曰：“吾受命于唐朝为太原少尹，燕王自可臣其境内，岂可臣他国之使乎。”守光怒，囚之，数日，出而问之曰：“臣我乎。”承勋曰：“燕王能臣我王，则我请为臣。不然，有死而已。”守光竟不能屈。

冬十一月，燕王守光集将吏谋攻易定，幽州参军景城冯道以为未可。守光怒，系狱，或救之得免。道亡奔晋。戊申，燕主守光将兵二万寇易定，攻容城，王处直告急于晋。十二月甲子，晋王遣蕃、汉马步总管周德威将兵三万攻燕，以救易定。

二年春正月，德威东出飞狐，与赵王将王德明、义武将程岩会于易水。丙戌，三镇兵进攻燕祁沟关，下之。戊子，围涿州，刺史刘知温遂降。先是，燕主守光籍境内丁壮，悉文面为兵，虽士人亦不免。赵凤诈为僧奔晋，刘守奇客之。丁酉，德威至幽州城下，守光来求救。二月，帝议自将击镇、定以救之。三月，周德威遣裨将李存晖等攻瓦桥关，其将吏及莫州刺史李严皆降。严，幽州人也。夏四月，周德威白晋王，以兵少不足以攻城，晋王遣李存审将吐谷浑、契苾骑兵会之。李嗣源攻瀛州，刺史赵敬降。

五月，燕主守光遣其将单廷圭将精兵万人出战，与周德威遇于龙头冈。廷圭曰：“今日必擒周杨五以献。”杨，五德威小名也。既战，见德威于陈，援枪单骑逐之，枪及德威背，德威侧身避之。奋檛反击，廷圭坠马，生擒，置于军门。燕兵退走，德威引骑乘之，燕兵大败，斩首三千级。廷圭，燕饶将也，燕人失之，夺气。

均王干化三年春正月丁巳，晋周德威拔燕顺州。晋周德威拔燕安远军，蓟州将成行言等降于晋。二月丙申，晋李存晖等攻燕檀州，刺史陈确以城降。三月甲辰朔，晋周德威拔燕卢台军。乙丑，晋将刘光浚克古北口，燕居庸关使胡令圭等奔晋。

燕主守光命大将元行钦将骑七千，牧马于山北，募山北兵以应契丹。又以骑将高行圭为武州刺史，以为外援。晋李嗣源分兵徇山后八军，皆下之。晋王以其弟存矩为新州刺史，使总之。以燕纳降军使卢文进为裨将。李嗣源进攻武州，高行圭以城降。元行钦闻之，引兵攻行圭。行圭使其弟行周为质于晋军以求救，李嗣源引兵救之，行钦解围去。嗣源与行周追至广边军，凡八战，行钦力屈而降。嗣源爱其饶勇，养以为子。嗣源进攻儒州，拔之，以行圭为代州刺史。行周留事嗣源，常与嗣源假子从珂分将牙兵以从。

夏四月，晋周德威进军逼幽州南门。壬辰，燕主守光遣使致书于德威以请和，语甚卑而哀。德威曰：“大燕皇帝尚未郊天，何雌伏如是邪。予受命讨有罪者，结盟继好，非所闻也。”不答书。守光惧，复遣人祈哀，德威乃以闻于晋王。

己亥，晋刘光浚拔燕平州，执刺史张在吉。五月，光浚攻营州，刺史杨靖降。

六月壬申朔，晋王遣张承业诣幽州与周德威议军事。辛卯，燕主守光遣使诣张承业请以城降，承业以其无信，不许。秋七月甲子，晋五院军使李信拔莫州，擒燕将毕元福。八月乙亥，李信拔瀛州。晋王与赵王镕会于天长。

九月，燕主守光引兵夜出，复取顺州。

冬十月己巳朔，燕主守光帅众五千夜出，将入檀州。庚午，周德威自涿州引兵邀击，大破之。守光以百馀骑逃归幽州，其将卒降者相继。

卢龙巡属皆入于晋，燕主守光独守幽州城，求援于契丹。契丹以其无信，竟不救。守光屡请降于晋，晋人疑其诈，终不许。至是，守光登城谓周德威曰：“俟晋王至，吾则开门泥首听命。”德威使白晋王。十一月甲辰，晋王以监军张承业权知军府事，自诣幽州。辛酉，单骑抵城下，谓守光曰：“朱温篡逆，馀本欲与公合河朔五镇之兵兴复唐祚。公谋之不臧，乃效彼狂僭。镇、定二帅皆俛首事公，而公曾不之恤，是以有今日之役。丈夫成败须决所向，公将何如？”守光曰：“今日俎上肉耳，惟王所裁。”王悯之，与折弓矢为誓，曰：“但出相见，保无他也。”守光辞以他日。

先是，守光爱将李小喜多赞成守光之恶，言听计从，权倾境内。至是，守光将出降，小喜止之。是夕，小喜逾城诣晋军降，且言城中力竭。壬戌，晋王督诸军四面攻城，克之，擒刘仁恭及其妻妾，守光帅妻子亡去。癸亥，晋王入幽州。冬十二月庚午，晋王以周德威为卢龙节度使兼侍中，以李嗣本为振武节度使。

燕主守光将奔沧州就刘守奇，涉寒足肿，且迷失道，至燕乐之境，昼匿坑谷，数日不食，令妻祝氏乞食于田父张师造家。师造怪妇人异状，诘知守光处，并其三子擒之。癸酉，晋王方宴，将吏擒守光适至，王语之曰：“主人何避客之深邪。”并仁恭置之馆舍，以器服、膳饮赐之。王命掌书记王缄草露布，缄不知故事，书之于布，遣人曳之。

晋王欲自云、代归，赵王镕及王处直请由中山、真定趣井陉，王从之。庚辰，晋王发幽州，刘仁恭父子皆荷校于露布之下。守光父母唾其面而骂之曰：“逆贼，破我家至此。”守光俛首而已。甲申，至定州，舍于关城。丙戌，晋王与王处直谒北岳庙，是日，至行唐，赵王镕逆谒于路。

四年春正月戊戌朔，赵王镕诣晋王行帐上寿置酒。镕愿识刘太师面，晋王命吏脱刘仁恭及守光械，引就席同宴。镕答其拜，又以衣服、鞍马、酒馔赠之。己亥，晋王与镕畋于行唐之西，镕送至境上而别。

壬子，晋王以练纟斥刘仁恭父子，凯歌入于晋阳，丙辰，献于太庙，自临斩刘守光。守光呼曰：“守光死不恨，然教守光不降者，李小喜也。”王召小喜证之，小喜瞋目叱守光曰：“汝内乱禽兽行，亦我教邪。”王怒其无礼，先斩之。守光曰：“守光善骑射，王欲成霸业，何不留之使自效。”其二妻李氏、祝氏让之曰：“皇帝，事已如此，生亦何益。妾请先死。”即伸颈就戮。守光至死号泣哀祈不已。王命节度副使卢汝弼等械仁恭至代州，刺其心血以祭先王墓，然后斩之。

唐昭宗天祐元年夏闰四月，更命魏博曰天雄军。进天雄节度使长沙郡王罗绍威爵邺王。

昭宣帝天祐二年七月庚午夜，天雄牙将李公佺与牙军谋乱，罗绍威觉之。公佺焚府舍，剽掠，奔沧州。

三年。初，田承嗣镇魏博，选募六州饶勇之士五千人为牙军，厚其给赐以自卫，为腹心。自是父子相继，亲党胶固，岁久益骄横。小不如意，辄族旧帅而易之，自史宪诚以来皆立于其手。天雄节度使罗绍威心恶之，力不能制。朱全忠之围凤翔也，绍威遣军将杨利言密以情告全忠，欲借其兵以诛之。全忠以事方急，未暇如其请，阴许之。及李公佺作乱，绍威益惧，复遣牙将臧延范趣全忠。全忠乃发河南诸镇兵七万，遣其将李思安将之，会魏、镇兵屯深州乐城，声言击沧州，讨其纳李公佺也。会全忠女适绍威子廷规者卒，全忠遣客将马嗣勋实甲兵于橐中，选长直兵千人为担夫，帅之入魏，诈云会葬。全忠自以大军继其后，云赴行营，牙军皆不之疑。正月庚午，绍威潜遣人入库断弓弦、甲襻，是夕，绍威帅其奴客数百，与嗣勋合击牙军，牙军欲战而弓甲皆不可用，遂阖营殪之，凡八千家，婴孺无遗。诘旦，全忠引兵入城。

罗绍威既诛牙军，魏之诸军皆惧，绍威虽数抚谕之，而猜怨益深。朱全忠营于魏州城东数旬，将北巡行营，会天雄牙将史仁遇作乱，聚众数万据高唐，自称留后，天雄巡内州县多应之。全忠移军入城，遣使召行营兵还攻高唐，至历亭，魏兵在行营者作乱，与仁遇相应。元帅府左司马李周彝、右司马符道昭击之，所杀殆半，进攻高唐，克之，城中兵民无少长皆死。擒史仁遇，锯杀之。

先是，仁遇求救于河东及沧州，李克用遣其将李嗣昭将三千骑攻邢州以救之。时邢州兵才二百，团练使牛存节守之，嗣昭攻七日，不克。全忠遣右长直都将张筠将数千骑助存节守城，筠伏兵于马岭，击嗣昭，败之，嗣昭遁去。

义昌节度使刘守文遣兵万人攻贝州，又攻冀州，拔蓚县，进攻阜城。时镇州大将王钊攻魏州叛将李重霸于宗城。全忠遣归救冀州，沧州兵去。四月丙午，重霸弃城走，汴将胡规追斩之。

五月丁巳，朱全忠如洺州，遂巡北边，视戎备，还，入于魏。

秋七月，朱全忠克相州。时魏之乱兵散据贝、博、澶、相、卫州及魏之诸县，全忠分命诸将攻讨，至是悉平之，引兵南还。

全忠留魏半岁，罗绍威供亿，所杀牛、羊、豕近七十万，资粮称是，所赂遗又近百万，比去，蓄积为之一空。绍威虽去其逼，而魏兵自是衰弱。绍威悔之，谓人曰：“合六州四十三县铁，不能为此错也。”壬申，全忠至大梁。

八月，朱全忠以幽、沧相首尾为魏患，欲先取沧州，甲辰，引兵发大梁。九月辛亥朔，朱全忠自白马渡河，丁卯，至沧州，军于长芦，沧人不出。罗绍威馈运，自魏至长芦五百里，不绝于路。又建元帅府舍于魏，所过驿亭供酒馔、幄幕、什器，上下数十万人，无一不备。

刘仁恭救沧州，战屡败。乃下令境内男子十五以上，七十以下，悉自备兵粮诣行营，军发之后，有一人在闾里，刑无赦。或谏曰：“今老弱悉行，妇人不能转饷，此令必行，滥刑者众矣。”乃命胜执兵者尽行，文其面曰：“定霸都”，士人则文其腕或臂曰：“一心事主”，于是境内士民，稚孺之外身无不文者。得兵十万，军于瓦桥。

时汴军筑垒围沧州，鸟鼠不能通。仁恭畏其强，不敢战。城中食尽，丸土而食，或互相掠啖。朱全忠使人说刘守文曰：“援兵势不相及，何不早降。”守文登城应之曰：“仆于幽州，父子也。梁王方以大义服天下，若子叛父而来，将安用之。”全忠愧其辞直，为之缓攻。

冬十月，刘仁恭求救于河东，前后百馀辈。李克用恨仁恭返覆，竟未之许。其子存勖谏曰：“今天下之势，归朱温者什七八，虽强大如魏博、镇、定莫不附之。自河以北，能为温患者独我与幽、沧耳。今幽、沧为温所困，我不与之并力拒之，非我之利也。夫为天下者不顾小怨，且彼尝困我而我救其急，以德怀之，乃一举而名实附也。此乃吾复振之时，不可失也。”克用以为然，与将佐谋召幽州兵与攻潞州，曰：“于彼则可以解围，于我则可以拓境。”乃许仁恭和，召其兵。仁恭遣都指挥使李溥将兵三万诣晋阳，克用遣其将周德威、李嗣昭将兵与之共攻潞州。

十二月，朱全忠分步骑数万，遣行军司马李周彝将之，自河阳救潞州。

初，昭宗凶讣至潞州，昭义节度使丁会帅将士缟素流涕久之。及李嗣昭攻潞州，会举军降于河东。李克用以嗣昭为昭义留后。会见克用，泣曰：“会非力不能守也。梁王陵虐唐室，会虽受其举拔之恩，诚不忍其所为，故来归命耳。”克用厚待之，位于诸将之上。

己巳，朱全忠命诸军治攻具，将攻沧州。壬申，闻潞州不守，甲戌，引兵还。先是，调河南北刍粮，水陆输军前，诸营山积，全忠将还，命悉焚之，烟炎数里，在舟中者凿而沈之。刘守文使遗全忠书曰：“王以百姓之故，赦仆之罪，解围而去，王之惠也。城中数万口，不食数月矣，与其焚之为烟，沈之为泥，愿乞其所馀以救之。”全忠为之留数囷以遗之，沧人赖以济。

河东兵进攻泽州，不克而退。

后梁太祖开平元年春正月辛巳，梁王休兵于贝州。河东兵犹屯长子，欲窥泽州。王命保平节度使康怀贞悉发京兆、同、华之兵屯晋州以备之。三月甲辰，唐昭宣帝禅位于梁。夏四月甲子，梁王即皇帝位。乙

亥，下制削夺李克用官爵。

五月壬辰，命保平节度使康怀贞将兵八万会魏博兵攻潞州。六月，康怀贞至潞州，晋昭义节度使李嗣昭、副使李嗣弼闭城拒守。怀贞昼夜攻之，半月不克，乃筑垒穿蚰蜒堑而守之，内外断绝。晋王以蕃汉都指挥使周德威为行营都指挥使，帅马军都指挥使李嗣本马步都虞候李存璋、先锋指挥使史建瑭、铁林都指挥使安元信、横冲指挥使李嗣源、骑将安金全救潞州。嗣弼，克修之子。嗣本，本姓张。建瑭，敬思之子。金全，代北人也。

晋兵攻泽州，帝遣左神勇军使范居实将兵救之。

秋八月，晋周德威壁于高河，康怀贞遣亲骑都头秦武将兵击之，武败。丁巳，帝以亳州刺史李思安代怀贞为潞州行营都统，黜怀贞为行营都虞候。思安将河北兵西上，至潞州城下，更筑重城，内以防奔突，外以拒援兵，谓之“夹寨”。调山东民馈军粮，德威日以轻骑抄之，思安乃自东南山口筑甬道，属于夹寨。德威与诸将互往攻之，排墙填堑，一昼夜间数十发，梁兵疲于奔命。夹寨中出刍牧者，德威辄抄之，于是梁兵闭壁不出。

冬十一月，晋王命李存璋攻晋州，以分上党兵势。十二月壬戌，诏河中、陕州发兵救之。丁卯，晋兵寇洺州。

二年春正月，晋王疽发于首，病笃。周德威等退屯乱柳，晋王命其弟内外蕃汉都知兵马使振武节度使克宁、监军张承业、大将李存璋、吴珙、掌书记卢质立其子晋州刺史存勖为嗣，曰：“此子志气远大，必能成吾事，尔曹善教导之。”辛卯，晋王谓存勖曰：“嗣昭厄于重围，吾不及见矣。俟葬毕，汝与德威辈速竭力救之。”又谓克宁等曰：“以亚子累汝。”亚子，存勖小名也。言终而卒。克宁纲纪军府，中外无敢喧哗。

克宁久总兵柄，有次立之势。时上党围未解，军中以存勖年少，多窃议者，人情恟恟。存勖惧，以位让克宁。克宁曰：“汝冢嗣也，且有先王之命，谁敢违之。”将吏欲谒见存勖，存勖方哀哭，久未出。张承业入谓存勖曰：“大孝在不坠基业，多哭何为。”因扶存勖出，袭位为河东节度使、晋王。李克宁首帅诸将拜贺，王悉以军府事委之。以李存璋为河东军城使、马步都虞候。先王之时，多宠借胡人及军士，侵扰市肆，存璋既领职，执其尤暴横者戮之，旬月间城中肃然。

李思安等攻潞州，久不下，士卒疲弊，多逃亡。晋兵犹屯馀吾寨，帝疑晋王克用诈死，欲召兵还，恐晋人蹑之，乃议自至泽州应接归师，且召匡国节度使刘知俊将兵趣泽州。三月壬申朔，帝发大梁，丁丑，次泽州。辛巳，刘知俊至，壬午，以知俊为潞州行营招讨使。

帝以李思安久无功，亡将校四十馀人，士卒以万计，更闭壁自守，遣使召诣行在。甲午，削思安官爵，勒归本贯充役，斩监押杨敏贞。

晋李嗣昭固守逾年，城中资用将竭，嗣昭登城宴诸将作乐。流矢中嗣昭足，嗣昭密拔之，座中皆不觉。帝数遣使赐嗣昭诏，谕降之，嗣昭焚诏书，斩使者。

帝留泽州旬馀，欲召上党兵还，遣使就与诸将议之。诸将以为李克用死，馀吾兵且退，上党孤城无援，请更留旬月以俟之。帝从之，命增运刍粮以馈其军。刘知俊将精兵万馀人击晋军，斩获甚众，表请自留攻上党，车驾宜还京师。帝以关中空虚，虑岐人侵同、华，命知俊休兵长子旬日，退屯晋州，俟五月归镇。

初，晋王克用卒，周德威握重兵在外，国人皆疑之。晋王存勖召德威使引兵还。夏四月辛丑朔，德威至晋阳，留兵城外，独徒步而入，伏先王柩，哭极哀。退，谒嗣王，礼甚恭。众心由是释然。

夹寨奏馀吾晋兵已引去，帝以为援兵不能复来，潞州必可取，丙午，自泽州南还。壬子，至大梁。梁兵在夹寨者亦不复设备。晋王与诸将谋曰：“上党，河东之藩蔽，无上党是无河东也。且朱温所惮者独先王耳，闻吾新立，以为童子未闲军旅，必有骄怠之心。若简精兵倍道趣之，出其不意，破之必矣。取威定霸，在此一举，不可失也。”张承业亦劝之行。乃遣承业及判官王缄乞师于凤翔，又遣使赂契丹王阿保机求骑兵。岐王衰老，兵弱财竭，竟不能应。晋王大阅士卒，以前昭义节度使丁会为都招讨使。甲子，帅周德威等发晋阳。

己巳，晋王军于黄碾，距上党四十五里。五月辛未朔，晋王伏兵三垂冈下，诘旦，大雾，进兵直抵夹寨。梁军无斥候，不意晋兵之至，将士尚未起，军中惊扰。晋王命周德威、李嗣源分兵为二道，德威攻西北隅，嗣源攻东北隅，填堑烧寨，鼓噪而入。梁兵大溃，南走，招讨使符道昭马倒，为晋人所杀，失亡将校士卒以万计，委弃资粮器械山积。

周德威等至城下，呼李嗣昭曰：“先王已薨，今王自来，破敌夹寨，贼已去矣，可开门。”嗣昭不信，曰：“此必为贼所得，使来诳我耳。”欲射之，左右止之。嗣昭曰：“王果来，可见乎。”王自往呼之。嗣昭见王白服，大恸几绝，城中皆哭，遂开门。

初，德威与嗣昭有隙，晋王克用临终谓存勖曰：“进通忠孝，吾爱之深。今不出重围，岂德威不忘旧怨邪。汝为吾以此意谕之。若潞围不解，吾死不瞑目。”进通，嗣昭小名也。晋王存勖以告德威，德威感泣，由是战夹寨甚力。既与嗣昭相见，遂欢好如初。

康怀贞以百馀骑自天井关遁归。帝闻夹寨不守，大惊，既而叹曰：“生子当如李亚子，克用为不亡矣。至如吾儿，豚犬耳。”诏所在安集散兵。

周德威、李存璋乘胜进趣泽州，刺史王班素失人心，众不为用。龙虎统军牛存节自西都将兵接应夹寨溃兵，至天井关，谓其众曰：“泽州要害地，不可失也。虽无诏旨，当救之。”众皆不欲，曰：“晋人胜气方锐，且众寡不敌。”存节曰：“见危不救，非义也。畏敌强而避之，非勇也。”遂举策引众而前。至泽州，城中人已纵火喧噪，欲应晋王，班闭牙城自守，存节至，乃定。晋兵寻至，缘城穿地道攻之，存节昼夜拒战，凡旬有三日。刘知俊自晋州引兵救之，德威焚攻具，退保高平。

晋王归晋阳，休兵行赏，以周德威为振武节度使、同平章事。命州县举贤才，黜贪残，宽租赋，抚孤穷，伸冤滥，禁奸盗，境内大治。以河东地狭兵少，乃训练士卒。令骑兵不见敌无得乘马。部分已定，无得相逾越及留绝以避险。分道并进，期会无得差晷刻，犯者必斩。故能兼山东，取河南，由士卒精整故也。

潞州围守历年，士民冻饿，死者太半，市里萧条。李嗣昭劝课农桑，宽租、缓刑，数年之间，军城完复。

壬辰，夹寨诸将诣阙待罪，皆赦之。帝赏牛存节全泽州之功，以为六军马步都指挥使。六月，帝欲自将击潞州，丁卯，诏会诸道兵。

秋九月，晋周德威、李嗣昭将兵三万出阴地关，攻晋州，刺史徐怀玉拒守。帝自将救之。丁丑，发大梁，乙酉，至陕州。周德威等闻帝将至，乙未，退保隰州。冬十月丁巳，帝还大梁。

三年春三月，以山南东道节度使杨师厚兼潞州行营四面招讨使。

秋八月，岐王约晋王使攻晋、绛。晋王引兵南下，先遣周德威等将兵出阴地关攻晋州，刺史边继威悉力固守。晋兵穿地道，陷城二十馀步，城中血战拒之，一夕城覆成。诏杨师厚将兵救晋州，周德威以骑扼蒙坑之险，师厚击破之，进抵晋州，晋兵解围遁去。

四年。镇、定自帝践阼以来，虽不输常赋，而贡献甚勤。会赵王镕母何氏卒，秋八月庚申，遣使吊之，且授起复官。时邻道吊客皆在馆，使者见晋使，归言于帝曰：“镕潜与晋通，镇、定势强，终恐难制。”帝深然之。

冬十月，遣镇国节度使杨师厚、相州刺史李思安将兵屯泽州，以图上党。十一月己丑，以宁国节度使，同平章事王景仁充北面行营都指挥招讨使，潞州副招讨使韩勍副之，以李思安为先锋将，趣上党。寻遣景仁等屯魏州，杨师厚还陕。

上疑赵王镕贰于晋，且欲因邺王绍威卒除移镇、定。会燕王守光发兵屯涞水，欲侵定州，上遣供奉官杜廷隐、丁延徽监魏博兵三千分屯深、冀，声言恐燕兵南寇，助赵守御，又云分兵就食。赵将石公立戍深州，白赵王镕，请拒之。镕遽命开门，移公立于外以避之。公立出门，指城而泣曰：“朱氏灭唐社稷，三尺童子知其为人。而我王犹恃姻好，以长者期之，此所谓开门揖盗者也。惜乎，此城之人今为虏矣。”

梁人有亡奔真定，以其谋告镕者，镕大惧，又不敢先自绝，但遣使诣洛阳，诉称“燕兵已还，与定州讲和如故。深、冀民见魏博兵入，奔走惊骇，乞召兵还”。上遣使诣真定慰谕之。未几，廷隐等闭门尽杀赵戍兵，乘城拒守。镕始命石公立攻之，不克，乃遣使求援于燕、晋。

镕使者至晋阳，义武节度使王处直使者亦至，欲共推晋王为盟主，合兵攻梁。晋王会将佐谋之，皆曰：“镕久臣朱温，岁输重赂，结以婚姻，其交深矣。此必诈也，宜徐观之。”王曰：“彼亦择利害而为之耳。王氏在唐世犹或臣或叛，况肯终为朱氏之臣乎。彼朱温之女，何如寿安公主。今救死不赡，何顾婚姻。我若疑而不救，正堕朱氏计中。宜趣发兵赴之，晋、赵叶力，破梁必矣。”乃发兵，遣周德威将之，出井陉，屯赵州。

镕使者至幽州，燕王守光方猎，幕僚孙鹤驰诣野谓守光曰：“赵人来乞师，此天欲成王之功业也。”守光曰：“何故。”对曰：“比常患其与朱温胶固。温之志非尽吞河朔不已，今彼自为仇敌，王若与之并力破梁，则镇、定皆敛衽而朝燕矣。王不早出师，但恐晋人先我矣。”守光曰：“王镕数负约，今使之与梁自相弊，吾可以坐承其利，又何救焉。”赵使者交错于路，守光竟不为出兵。自是镇、定复称唐天祐年号，复以武顺为成德军。

司天言：“来月太阴亏，不利宿兵于外。”上召王景仁等还洛阳。十二月己未，上闻赵与晋合，晋兵已屯赵州，乃命王景仁等将兵击之。庚申，景仁等自河阳渡河，会罗周翰兵，合四万，军于邢、洺。

丁丑，王景仁等进军柏乡。赵王镕复告急于晋，晋王以蕃汉副总管李存审守晋阳，自将兵自赞皇东下，王处直遣将将兵五千以从。辛巳，晋王至赵州，与周德威合，获梁刍荛者二百人，问之曰：“初发洛阳，梁主有何号令。”对曰：“梁主戒上将云：镇州反复，终为子孙之患。今悉以精兵付汝，镇州虽以铁为城，必为我取之。。”晋王命送于赵。

壬午，晋王进军，距柏乡三十里，遣周德威等以胡骑迫梁营挑战，梁兵不出。癸未，复进，距柏乡五里，营于野河之北，又遣胡骑迫梁营驰射，且诟之。梁将韩勍等将步骑三万，分三道追之，铠胄皆被缯绮，镂金银，光彩炫曜，晋人望之夺气。周德威谓李存璋曰：“梁人志不在战，徒欲耀兵耳。不挫其锐，则吾军不振。”乃徇于军曰：“彼皆汴州天武军，屠酤佣贩之徒耳，衣铠虽鲜，十不能当汝一。擒获一夫，足以自富，此乃奇货，不可失也。”德威自帅精骑千馀击其两端，左驰右突，出入数四，俘获百馀人，且战且却，距野河而止，梁兵亦退。

德威言于晋王曰：“贼势甚盛，宜按兵以待其衰。”王曰：“吾孤军远来，救人之急，三镇乌合，利于速战，公乃欲按兵持重，何也。”德威曰：“镇、定之兵，长于守城，短于野战。且吾所恃者骑兵，利于平原广野，可以驰突。今压贼垒门，骑无所展其足。且众寡不敌，使彼知吾虚实，则事危矣。”王不悦，退卧帐中，诸将莫敢言。德威往见张承业曰：“大王骤胜而轻敌，不量力而务速战。今去贼咫尺，所限者一水耳，彼若造桥以薄我，我众立尽矣。不若退军高邑，诱贼离营，彼出则归，彼归则出，别以轻骑掠其馈饷，不过逾月，破之必矣。”承业入，褰帐抚王曰：“此岂王安寝时邪。周德威老将知兵，其言不可忽也。”王蹶然而兴，曰：“予方思之。”时梁兵闭垒不出，有降者，诘之，曰：“景仁方多造浮桥。”王谓德威曰：“果如公言。”是日拔营，退保高邑。

干化元年。柏乡比不储刍，梁兵刈刍自给，晋人以游军抄之，梁兵不出。周德威使胡骑环营驰射而诟之，梁兵疑有伏，愈不敢出，锉屋茅坐席以饲马，马多死。春正月丁亥，周德威与别将史建瑭、李嗣源将精骑三千压梁垒门而诟之，王景仁、韩勍怒，悉众而出。德威等转战而北，至高邑南。李存璋以步兵陈于野河之上，梁兵横亘数里，竞前夺桥，镇、定步兵御之，势不能支。晋王谓匡卫都指挥使李建及曰：“贼过桥则不可复制矣。”建及选卒二百，援枪大噪，力战却之。建及，许州人，姓王，李罕之之假子也。晋王登高丘以望曰：“梁兵争进而嚣，我兵整而静，我必胜。”战自己至午，胜负未决。晋王谓周德威曰：“两军已合，势不可离，我之兴亡，在此一举。我为公先登，公可继之。”德威叩马而谏曰：“观梁兵之势，可以劳逸制之，未易以力胜也。彼去营三十馀里，虽挟糗粮，亦不暇食，日昳之后，饥渴内迫，矢刃外交，士卒劳倦，必有退志。当是时，我以精骑乘之，必大捷。于今未可也。”王乃止。

时魏、滑之兵陈于东，宋、汴之兵陈于西。至晡，梁军未食，士无斗志，景仁等引兵稍却，周德威疾呼曰：“梁兵走矣。”晋兵大噪争进，魏、滑兵先退，李嗣源帅众噪于西陈之前曰：“东陈已走，尔何久留。”梁兵互相惊怖，遂大溃。李存璋引步兵乘之，呼曰：“梁人亦吾人也，父兄子弟饷军者勿杀。”于是战士悉解甲投兵而弃之，嚣声动天地。赵人以深、冀之憾，不顾剽掠，但奋白刃追之，梁之龙骧、神捷精兵殆尽，自野河至柏乡，僵尸蔽地。王景仁、韩勍、李思安以数十骑走。晋兵夜至柏乡，梁军已去，弃粮食、资财、器械不可胜计。凡斩首二万级。李嗣源等追奔至邢州，河朔大震。保义节度使王檀严备，然后开城纳败卒，给以资粮，散遣归本道。晋王收兵屯赵州。

杜廷隐等闻梁兵败，弃深、冀而去，悉驱二州丁壮为奴婢，老弱者坑之，城中存者坏垣而已。

癸巳，复以杨师厚为北面都招讨使，将兵屯河阳，收集散兵，旬馀得万人。己亥，晋王遣周德威、史建瑭将三千骑趣澶、魏，张承业、李存璋以步兵攻邢州，自以大军继之，移檄河北州县，谕以利害。帝遣别将徐仁溥将兵千人自西山夜入邢州，助王檀城守。己酉，罢王景仁招讨使，落平章事。

二月己未，晋王至魏州，攻之不克。上以罗周翰年少，且忌其旧将佐，庚申，以户部尚书李振为天雄节度副使，命杜廷隐将兵千人卫之，自杨刘济河，间道夜入魏州，助周翰城守。癸亥，晋王观河于黎阳，梁兵万馀将渡河，闻晋王至，皆弃舟而去。

乙丑，周德威自临清攻贝州，拔夏津、高唐。攻博州，拔东武、朝城。攻澶州，刺史张可臻弃城走，帝斩之。德威进攻黎阳，拔临河、淇门。逼卫州，掠新乡、共城。庚午，帝帅亲军屯白司马阪以备之。

杨师厚自磁、相引兵救邢、魏，壬申，晋解围去。师厚追之，逾漳水而还，邢州围亦解。师厚留屯魏州。赵王镕自来谒晋王于赵州，大犒将士，自是遣其养子德明将三十七都常从晋王征讨。德明本姓张，名文礼，燕人也。壬午，晋王发赵州，归晋阳，留周德威等将三千人戍赵州。

夏六月，帝命杨师厚将兵三万屯邢州。秋七月，赵王镕以杨师厚在邢州，甚惧，会晋王于承天军。晋王谓镕父友也，事之甚恭。镕以梁寇为忧，晋王曰：“朱温之恶极矣，天将诛之，虽有师厚辈，不能救也。脱有侵轶，仆自帅众当之，叔父勿以为忧。”镕捧厄为寿，谓晋王为四十六舅。镕幼子昭诲从行，晋王断衿为盟，许妻以女。由是晋、赵之交遂固。

九月，帝闻晋、赵谋入寇，自将拒之。戊戌，以张宗奭为西都留守。庚子，帝发洛阳。甲辰，至卫州，方食，军前奏晋军已出井陉，帝遽命辇北趣邢、洺，昼夜倍道兼行。丙午，至相州，闻晋兵不出，乃止。冬十月甲寅夜，帝发相州，乙卯，至洹水。是夜，边吏言晋、赵兵南下，帝实时进军，丙辰，至魏县。或告云：“沙陀至矣”，士卒忷惧，多逃亡，严刑不能禁。既而复告云：“无寇”，上下始定。戊午，贝州奏晋兵寇东武，寻引去。帝以夹寨、柏乡屡失利，故力疾北巡，思一雪其耻。意郁郁，多躁忿，功臣、宿将往往以小过被诛，众心益惧。既而晋、赵兵竟不出。十一月壬午，帝南还。

二年春二月甲子，帝发洛阳，从官以帝诛戮无常，多惮行。帝闻之，益怒。是日，至白马顿，赐从官食，多未至，遣骑趣之于路。左散骑常侍孙骘、右谏议大夫张衍、兵部郎中张俊最后至，帝命扑杀之。衍，宗奭之侄也。丙寅，帝至武陟。段明远供馈有加于前。丁卯，至获嘉，帝追思李思安去岁供馈有阙，贬柳州司户，告辞称明远之能，曰：“观明远之忠勤如此，见思安之悖慢何如？”寻常流思安于崖州，赐死。明远后更名凝。乙亥，帝至魏州，命都招讨使宣义节度使杨师厚、副使前河阳节度使李周彝围枣强，招讨应接使平卢节度使贺德伦、副使天平留后袁象先围蓚县。德伦，河西胡人。象先，下邑人也。戊寅，帝至贝州。

帝昼夜兼行，三月辛巳，至下博南，登观津冢。赵将符习自变量百骑出巡逻，不知是帝，遽前逼之。或告曰：“晋兵大至矣。”帝弃行幄，亟引兵趣枣强，与杨师厚军合。习，赵州人也。

枣强城小而坚，赵人聚精兵数千守之，师厚急攻之，数日不下，城坏复修，死伤者以万数。城中矢石将竭，谋出降，有一卒奋曰：“贼自柏乡丧败以来，视我镇人裂眦，今往归之，如自投虎狼之口耳。困穷如此，何用身为。我请独往试之。”夜，缒城出，诣梁军诈降。李周彝召问城中之备，对曰：“非半月未易下也。”因请曰：“某既归命，愿得一剑，效死先登，取守城将首。”周彝不许，使荷担从军。卒得间举担击周彝首，踣地，左右救至，得免。帝闻之，愈怒，命师厚昼夜急攻，丙戌，拔之，无问老幼尽杀之，流血盈城。

初，帝引兵渡河，声言五十万。晋忻州刺史李存审屯赵州，患兵少，裨将赵行实请入土门避之，存审不可。及贺德伦攻蓚县，存审谓史建瑭、李嗣肱曰：“吾王方有事幽、蓟，无兵此来，南方之事，委吾辈数人。今蓚县方急，吾辈安得坐而视之。使贼得蓚县，必西侵深、冀，患益深矣。当与公等以奇计破之。”存审乃引兵扼下博桥，使建瑭、嗣肱分道擒生。建瑭分其麾下为五队，队各百人，一之衡水，一之南宫，一之信都，一之阜城，自将一队深入，与嗣肱遇梁军之樵刍者，皆执之，获数百人。明日，会于下博桥，皆杀之，留数人断臂纵去，曰：“为我语朱公，晋王大军至矣。”时蓚县未下，帝引杨师厚兵五万就贺德伦共攻之。丁亥，始至县西，未及置营，建瑭、嗣肱各将三百骑，效梁军旗帜、服色，与樵刍者杂行。日且暮，至德伦营门，杀门者，纵火大噪，弓矢乱发，左右驰突，既暝，各斩馘执俘而去。营中大扰，不知所为。断臂者复来曰：“晋军大至矣。”帝大骇，烧营夜遁，迷失道，委曲行百五十里，戊子旦乃至冀州，蓚之耕者皆荷锄奋梃逐之，委弃军资、器械不可胜计。既而复遣骑觇之，曰：“晋军实未来，此乃史先锋游骑耳。”帝不胜惭愤，由是病增剧，不能乘肩舆。留贝州旬馀，诸军始集。

乙巳，帝发贝州，丁未，至魏州。夏四月乙卯，博王友文来朝，请帝还东都。丁巳，发魏州。己未，至黎阳，以疾淹留。乙丑，至滑州。己巳，帝至大梁。戊寅，帝发大梁。

五月甲申，帝至洛阳，疾甚。闰月壬戌，帝疾增甚，谓近臣曰：“我经营天下三十年，不意太原馀孽更昌炽如此。吾观其志不小，天覆夺我年，我死，诸儿非彼敌也，吾无葬地矣。”因哽咽，绝而复苏。六月戊寅，郢王友圭弑帝。

冬十一月，赵将王德明将兵三万掠武城，至于临清，攻宗城，下之。癸丑，杨师厚伏兵唐店，邀击，大破之，斩首五千馀级。

均王干化三年春二月，均王即位于大梁。三月庚戌，加杨师厚兼中书令，赐爵邺王，赐诏不名，事无巨细，必咨而后行。夏五月，杨师厚与博州刺史刘守奇将汴、滑、徐、兖、魏、博、邢、洺之兵十万，大掠赵境。师厚自柏乡入攻土门，趣赵州，守奇自贝州入趣冀州，所过焚掠。庚戌，师厚至镇州，营于南门外，燔其关城。壬子，师厚自九门退军下博，守奇引兵与师厚会攻下博，拔之。晋将李存审、史建瑭戍赵州，兵少，赵王告急于周德威，德威遣骑将李绍衡会赵将王德明同拒梁军。师厚、守奇自弓高渡御河而东，逼沧州，张万进惧，请迁于河南。师厚表徙万进镇青州，以守奇为顺化节度使。

四年。晋王既克幽州，乃谋入寇。克幽州事见《晋王灭燕》。秋七月，会赵王镕及周德威于赵州，南寇邢州，李嗣昭引昭义兵会之。杨师厚引兵救邢州，军于漳水之东。晋军至张公桥，裨将曹进金来奔。晋军退，诸镇兵皆引归。八月，晋王还晋阳。

贞明元年春三月，天雄节度使兼中书令邺王杨师厚卒。师厚晚年矜功恃众，擅割财赋，选军中饶勇，置银枪效节都数千人，给赐优厚，欲以复故时牙兵之盛。帝虽外加尊礼，内实忌之，及卒，私于宫中受贺。租庸使赵岩、判官邵赞言于帝曰：“魏博为唐腹心之蠹，二百馀年不能除去者，以其地广兵强之故也。罗绍威、杨师厚据之，朝廷皆不能制。陛下不乘此时为之计，所谓弹疽不严，必将复聚，安知来者不为师厚乎。宜分六州为两镇，以弱其权。”帝以为然，以平卢节度使贺德伦为天雄节度使，置昭德军于相州，割澶、卫二州隶焉，以宣徽使张筠为昭德节度使，仍分魏州将士、府库之半于相州。筠，海州人也。二人既赴镇，朝廷恐魏人不服，遣开封尹刘𬩽将兵六万自白马济河，以讨镇、定为名，实张形势以胁之。

魏兵皆父子相承，数百年族姻盘结，不愿分徙。德伦屡趣之，应行者皆嗟怨，连营聚哭。己丑，刘𬩽屯南乐，先遣澶州刺史王彦章将龙骧五百骑入魏州，屯金波亭。魏兵相与谋曰：“朝廷忌吾军府强盛，欲设策使之残破耳。吾六州历代藩镇，兵未尝远出河门，一旦骨肉流离，生不如死。”是夕，军乱，纵火大掠，围金波亭，王彦章斩关而走。诘旦，乱兵入牙城，杀贺德伦之亲兵五百人，劫德伦置楼上。有效节军校张彦者，自帅其党，拔白刃，止剽掠。

夏四月，帝遣供奉官扈异抚谕魏军，许张彦以刺史。彦请复相、澶、卫三州如旧制。异还，言张彦易与，但遣刘𬩽加兵，立当传首。帝由是不许，但以优诏答之。使者再返，彦裂诏书抵于地，戟手南向诟朝廷，谓德伦曰：“天子愚暗，听人穿鼻。今我兵甲虽强，苟无外援，不能独立，宜投款于晋。”遂逼德伦以书求援于晋。

晋王得贺德伦书，命马步副緫管李存审自赵州引兵进据临清。五月，存审至临清，刘𬩽屯洹水。贺德伦复遣使告急于晋，晋王引大军自黄泽岭东下，与存审会于临清，犹疑魏人之诈，按兵不进。德伦遣判官司空颋犒军，密言于晋王曰：“除乱当除根。”因言张彦凶狡之状，劝晋王先除之，则无虞矣。王默然。颋，贝州人也。

晋王进屯永济，张彦选银枪效节五百人，皆执兵自卫，诣永济谒见，王登驿楼语之曰：“汝陵胁主帅，残虐百姓，数日中迎马诉冤者百馀辈。我今举兵而来，以安百姓，非贪人土地。汝虽有功于我，不得不诛以谢魏人。”遂斩彦及其党七人，馀众股栗。王召谕之曰：“罪止八人，馀无所问。自今当竭力为吾爪牙。”众皆拜伏，呼万岁。明日，王缓带轻裘而进，令张彦之卒擐甲执兵，翼马而从，仍以为帐前银枪都，众心由是大服。

刘𬩽闻晋军至，选兵万馀人，自洹水趣魏县。晋王留李存审屯临清，遣史建瑭屯魏县以拒之，王自引亲军至魏县，与𬩽夹河为营。

帝闻魏博叛，大悔惧，遣天平节度使牛存节将兵屯杨刘，为𬩽声援。会存节病卒，以匡国节度使王檀代之。

六月庚寅朔，贺德伦帅将吏请晋王入府城慰劳。既入，德伦上印节，请王兼领天雄军。王固辞，曰：“比闻汴寇侵逼贵道，故亲董师徒，远来相救。又闻城中新罹涂炭，故暂入存抚。明公不垂鉴信，乃以印节见推，诚非素怀。”德伦再拜曰：“今寇敌密迩，军城新有大变，人心未安。德伦腹心纪纲为张彦所杀殆尽，形孤势弱，安能统众。一旦生事，恐负大恩。”王乃受之。德伦帅将吏拜贺，王承制以德伦为大同节度使，遣之官。德伦至晋阳，张承业留之。时银枪效节都在魏城犹骄横，晋王下令“自今有朋党流言及暴掠百姓者，杀无赦。”以沁州刺史李存进为天雄都巡按使，有讹言摇众及强取人一钱已上者，存进皆枭首磔尸于市。旬日，城中肃然，无敢喧哗者。

张彦之以魏博归晋也，贝州刺史张源德不从，北结沧德，南连刘𬩽以拒晋，数断镇、定粮道。或说晋王“请先发兵万人取源德，然后东兼沧景，则海隅之地皆为我有”。晋王曰：“不然。贝州城坚兵多，未易猝攻。德州隶于沧州而无备，若得而戍之，则沧、贝不得往来，二垒既孤，然后可取。”乃遣骑兵五百，昼夜兼行，袭德州。刺史不意晋兵至，逾城走，遂克之，以辽州守捉将马通为刺史。

秋七月，晋人夜袭澶州，陷之。刺史王彦章在刘𬩽营，晋人获其妻子，待之甚厚，遣间使诱彦章，彦章斩其使者，晋人尽灭其家。晋王以魏州将李岩为澶州刺史。

晋王劳军于魏县，因帅百馀骑循河而上，觇刘𬩽营。会天阴晦，𬩽伏兵五千于河曲丛林间，鼓噪而出，围王数重。王跃马大呼，帅骑驰突，所向披靡。裨将夏鲁奇等操短兵力战，自午至申乃得出，亡其七骑。鲁奇手杀百馀人，伤痍遍体，会李存审救兵至，乃得免。王顾谓从骑曰：“几为虏嗤。”皆曰：“适足使敌人见大王之英武耳。”鲁奇，青州人也，王以是益爱之，赐姓名曰李绍奇。

刘𬩽以晋兵尽在魏州，晋阳必虚，欲以奇计袭取之，乃潜引兵自黄泽西去。晋人怪𬩽军数日不出，寂无声迹，遣骑觇之，城中无烟火，但时见旗帜循堞往来。晋王曰：“吾闻刘𬩽用兵，一步百计，此必诈也。”更使觇之，乃缚刍为人，执旗乘驴在城上耳。得城中老弱者诘之，云军去已二日矣。晋王曰：“刘𬩽长于袭人，短于决战，计彼行才及山下。”亟发骑兵追之。会阴雨积旬，黄泽道险，堇泥深尺馀，士卒援藤葛而进，皆腹疾足肿，或坠崖谷，死者什二三。晋将李嗣恩倍道先入晋阳，城中知之，勒兵为备。𬩽至乐平，糗粮且尽。又闻晋有备，追兵在后，众惧，将溃，𬩽谕之曰：“今去家千里，深入敌境，腹背有兵，山谷高深，如坠井中，去将何之。惟力战庶几可免，不则以死报君亲耳。”众泣而止。周德威闻𬩽西上，自幽州引千骑救晋阳，至土门，𬩽已整众下山，自邢州陈宋口逾漳水而东，屯于宗城。𬩽军往还，马死殆半。时晋军乏食，𬩽知临清有蓄积，欲据之以绝晋粮道。德威急追𬩽，再宿，至南宫，遣骑擒其斥候者数十人，断腕而纵之，使言曰：“周侍中已据临清矣。”𬩽军大骇。诘朝，德威略𬩽营而过，入临清，𬩽引军趣贝州。时晋王出师屯博州，刘𬩽军堂邑，周德威攻之，不克。翌日，𬩽军于莘县，晋军踵之。𬩽治莘城，堑而守之，自莘及河筑甬道以通馈饷。晋王营于莘西三十里，烟火相望，一日数战。

绛州刺史尹皓攻晋之隰州，八月，又攻慈州，皆不克。王檀与宣义留后贺环攻澶州，拔之，执李岩，送东都。帝以杨师厚故将杨延直为澶州刺史，使将兵万人助刘𬩽，且招诱魏人。

晋王遣李存审将兵五千击贝州。张源德有卒三千，每夕分出剽掠，州民苦之，请堑其城以安耕耘。存审乃发八县丁夫堑而围之。

刘𬩽在莘久，馈运不给，晋人数抵其寨下挑战，𬩽不出。晋人乃攻绝其甬道，以千馀斧斩寨木，梁人惊扰而出，因俘获而还。

帝以诏书让𬩽老师费粮，失亡多，不速战。𬩽奏称“臣比欲以奇兵捣其腹心，还取镇、定，期以旬时再清河朔。无何天未厌乱，淫雨积旬，粮竭士病。又欲据临清断其馈饷，而周杨五奄至，驰突如神。臣今退保莘县，享士训兵以俟进取。观其兵数甚多，便习骑射，诚为勍敌，未易轻也。苟有隙可乘，臣岂敢偷安养寇。”帝复问𬩽决胜之策，𬩽曰：“臣今无策，惟愿人给十斛粮，贼可破矣。”帝怒，责𬩽曰：“将军蓄米，欲破贼邪。欲疗饥邪。”乃遣中使往督战。

𬩽集诸将问曰：“主上深居禁中，不知军旅，徒与少年新进辈谋之。夫兵在临机制变，不可预度。今敌尚强，与战必不利，奈何。”诸将皆曰：“胜负须一决，旷日何待。”𬩽默然不悦，退谓所亲曰：“主暗臣谀，将骄卒惰，吾未知死所矣。”他日，复集诸将于军门，人置河水一器于前，令饮之，众莫之测。𬩽谕之曰：“一器犹难，滔滔之河，可胜尽乎。”众失色。后数日，𬩽将万馀人薄镇、定营，镇、定人惊扰。晋李存审以骑兵二千横击之，李建及以银枪千人助之，𬩽大败，奔还。晋人逐之，及寨下，俘斩千计。

冬十月，刘𬩽遣卒诈降于晋，谋赂膳夫以毒晋王。事泄，晋王杀之，并其党五人。

二年春二月，帝屡趣刘𬩽战，𬩽闭壁不出。晋王乃留副总管李存审守营，自劳军于贝州，声言归晋阳。𬩽闻之，奏请袭魏州，帝报曰：“今扫境内以属将军，社稷存亡，系兹一举，将军勉之。”𬩽令澶州刺史杨延直引兵万人会于魏州，延直夜半至城南，城中选壮士五百潜出击之，延直不为备，溃乱而走。诘旦，𬩽自莘县悉众至城东，与延直馀众合，李存审引营中兵踵其后，李嗣源以城中兵出战，晋王亦自贝州至，与嗣源当其前。𬩽见之，惊曰：“晋王邪。”引兵稍却，晋王蹑之，至故元城西，与李存审遇。晋王为方陈于西北，存审为方陈于东南。𬩽为圆陈于其中间，四面受敌。合战良久，梁兵大败，𬩽自变量十骑突围走。梁步卒凡七万，晋兵环而击之，败卒登木，木枝为之折，追至河上，杀、溺殆尽。𬩽收散卒，自黎阳渡河，保滑州。

匡国节度使王檀密疏请发关西兵袭晋阳，帝从之，发河中、陕、同、华诸镇兵合三万，出阴地关，奄至晋阳城下，昼夜急攻。城中无备，发诸司丁匠及驱市人乘城拒守，城几陷者数四，张承业大惧。代北故将安金全退居太原，往见张承业曰：“晋阳根本之地，若失之，则大事去矣。仆虽老病，忧兼家国，请以库甲见授，为公击之。”承业即与之。金全帅其子弟及退将之家得数百人，夜出北门，击梁兵于羊马城内。梁兵大惊，引却。昭义节度使李嗣昭闻晋阳有寇，遣牙将石君立将五百骑救之。君立朝发上党，夕至晋阳。梁兵扼汾桥，君立击破之，径至城下大呼曰：“昭义侍中大军至矣。”遂入城。夜，与安金全等分出诸门击梁兵，梁兵死伤什二三。诘朝，王檀引兵大掠而还。晋王性矜伐，以策非已出，故金全等赏皆不行。

梁兵之在晋阳城下也，大同节度使贺德伦部兵多逃入梁军，张承业恐其为变，收德伦，斩之。帝闻刘𬩽败，又闻王檀无功，叹曰：“吾事去矣。”

三月乙卯朔，晋王攻卫州，壬戌，刺史米昭降之。又攻惠州，刺史靳绍走，擒斩之，复以惠州为磁州。晋王还魏州。上屡召刘𬩽不至，己巳，即以𬩽为宣义节度使，使将兵屯黎阳。

夏四月，晋人拔洺州，以魏州都巡检使袁建丰为洺州刺史。刘𬩽既败，河南大恐，𬩽复不应召，由是将卒皆摇心。

六月，晋人攻邢州，保义节度使阎宝拒守，帝遣捉生都指挥使张温将兵五百救之，温以其众降晋。秋七月甲寅朔，晋王至魏州。

八月，晋王自将攻邢州，昭德节度使张筠弃相州走。晋人复以相州隶天雄军，以李嗣源为刺史。晋王遣人告阎宝以相州已拔，又遣张温帅援兵至城下谕之，宝举城降。晋王以宝为东南面招讨使、领天平节度使、同平章事，以李存审为安国节度使，镇邢州。

九月，晋王还晋阳。晋人以兵逼沧州，顺化节度使戴思远弃城奔东都。沧州将毛璋据城降晋，晋王命李嗣源将兵镇抚之，嗣源遣璋诣晋阳。晋王徙李存审为横海节度使，镇沧州，以嗣源为安国节度使。嗣源以安重诲为中门使，委以心腹，重诲亦为嗣源尽力。重诲，应州胡人也。

晋人围贝州逾年，张源德闻河北诸州皆为晋有，欲降。谋于其众，众以穷而后降，恐不免死，不从，共杀源德，婴城固守。城中食尽，啖人为粮，乃谓晋将曰：“出降惧死，请擐甲执兵而降，事定而释之。”晋将许之，其众三千人出降，既释甲，围而杀之，尽殪。晋王以毛璋为贝州刺史。于是河北皆入于晋，惟黎阳为梁守。

晋王如魏州。

冬十月，晋王遣使如吴，会兵以击梁。十一月，吴以行军副使徐知训为淮北行营都招讨使，及朱瑾等将兵趣宋、亳，与晋相应。既渡淮，移檄州县，进围颍州。

三年春正月，诏宣武节度使袁象先救颍州，既至，吴军引还。二月甲申，晋王攻黎阳，刘𬩽拒之，数日，不克而去。

刘𬩽自滑州入朝，朝议以河朔失守责之，九月，落𬩽平章事，左迁亳州团练使。

冬十月，晋王还晋阳。王连岁出征，凡军府政事一委监军使张承业，承业劝课农桑，蓄积金谷，收市兵马，征租行法不宽贵戚，由是军城肃清，馈饷不乏。

十一月，晋王闻河冰合，曰：“用兵数岁，限一水不得渡，今水自合，天赞我也。”亟如魏州。

十二月戊辰，晋王畋于朝城。是日大寒，晋王视河冰已坚，引步骑稍渡。梁甲士三千戍杨刘城，缘河数十里，列栅相望，晋王急攻，皆陷之。进攻杨刘城，使步卒斩其鹿角，负葭苇塞堑，四面进攻，即日拔之，获其守将安彦之。

先是，租庸使、户部尚书赵岩言于帝曰：“陛下践阼以来，尚未南郊，议者以为无异藩侯，为四方所轻。请幸西都行郊礼，遂谒宣陵。”敬翔谏曰：“自刘𬩽失利以来，公私困竭，人心惴恐。今展礼圆丘，必行赏赉，是慕虚名而受实弊也。且勍敌近在河上，乘舆岂宜轻动。俟北方既平，报本未晚。”帝不听。己巳，如洛阳，阅车服，饰宫阙。郊祀有日，闻杨刘失守，道路讹言：“晋军已入大梁，扼汜水矣”。从官皆忧其家，相顾涕泣。帝惶骇失图，遂罢郊祀，奔归大梁。

四年春正月，帝至大梁。晋兵侵掠至郓、濮而还。敬翔上疏曰：“国家连年丧师，疆土日蹙。陛下居深宫之中，所与计事者皆左右近习，岂能量敌国之胜负乎。先帝之时，奄有河北，亲御豪杰之将，犹不得志。今敌至郓州，陛下不能留意。臣闻李亚子继位以来，于今十年，攻城野战，无不亲当矢石，近者攻杨刘，身负束薪为士卒先，一鼓拔之。陛下儒雅守文，宴安自若，使贺环辈敌之，而望攘逐寇仇，非臣所知也。陛下宜询访黎老，别求异策，不然，忧未艾也。臣虽驽怯，受国重恩，陛下必苦乏才，乞于边垂自效。”疏奏，赵、张之徒言翔怨望，帝遂不用。

二月，河阳节度使、北面行营排陈使谢彦章将兵数万攻杨刘城。甲子，晋王自魏州轻骑诣河上。彦章筑垒自固，决河水，弥浸数里，以限晋兵，晋兵不得进。彦章，许州人也。安彦之散卒多聚于兖、郓山谷为群盗，以观二国成败，晋王招募之，多降于晋。

夏六月壬戌，晋王自魏州劳军于杨刘，自泛舟测河水，其深没枪。王谓诸将曰：“梁军非有战意，但欲阻水以老我师，当涉水攻之。”甲子，王引亲军先涉，诸军随之，褰甲横枪，结陈而进。是日水落，深才及膝。匡国节度使、北面行营排陈使谢彦章帅众临岸拒之，晋兵不得进，乃稍引却，梁兵从之。及中流，鼓噪复进，彦章不能支，稍退登岸。晋兵因而乘之，梁兵大败，死伤不可胜纪，河水为之赤，彦章仅以身免。是日，晋人遂陷滨河四寨。

秋七月，晋王谋大举入寇，周德威将幽州步骑三万，李存审将沧景步骑万人，李嗣源将邢洺步骑万人，王处直遣将将易定步骑万人，及麟、胜、云、蔚、新、武等州诸部落奚、契丹、室韦、吐谷浑皆以兵会之。八月，并河东、魏博之兵，大阅于魏州。

晋王自魏州如杨刘，引兵略郓、濮而还，循河而上，军于麻家渡。贺环、谢彦章将梁兵屯濮州北行台村，相持不战。

晋王好自引轻骑迫敌营挑，战危窘者数四，赖李绍荣力战翼卫之得免。赵王镕及王处直皆遣使致书曰：“元元之命系于王，本朝中兴系于王，奈何自轻如此。”王笑谓使者曰：“定天下者，非百战何由得之，安可但深居帷房以自肥乎。”一旦，王将出营，都营使李存审扣马泣谏曰：“大王当为天下自重。彼先登陷陈，将士之职也，存审辈宜为之，非大王之事也。”王为之揽辔而还。他日，伺存审不在，策马急出，顾左右曰：“老子妨人戏。”王以数百骑抵梁营，谢彦章伏精甲五千于堤下。王引十馀骑度堤，伏兵发，围王数十重，王力战于中，后骑继至者攻之于外，仅得出。会李存审救至，梁兵乃退，王始以存审之言为忠。

晋王欲趣大梁，而梁军扼其前，坚壁不战百馀日。十二月庚子朔，晋王进兵，距梁军十里而舍。

初，北面行营招讨使贺环善将步兵，排陈使谢彦章善将骑兵，环恶其与已齐名。一日，环与彦章治兵于野，环指一高地曰：“此可以立栅。”至是，晋军适置栅于其上，环疑彦章与晋通谋。环屡欲战，谓彦章曰：“主上悉以国兵授吾二人，社稷是赖。今强寇压吾门，而逗遛不战，可乎。”彦章曰：“强寇凭陵，利在速战。今深沟高垒，据其津要，彼安敢深入。若轻与之战，万一蹉跌，则大事去矣。”环益疑之，密谮之于帝，与行营马步都虞候曹州刺史朱圭谋，因享士，伏甲，杀彦章及濮州刺史孟审澄、别将侯温裕，以谋叛闻。审澄，温裕，亦骑将之良者也。丁未，以朱圭为匡国留后。癸丑，又以为平卢节度使兼行营马步副指挥使以赏之。

晋王闻彦章死，喜曰：“彼将帅自相鱼肉，亡无日矣。贺环残虐，失士卒心，我若引军直指其国都，彼安得坚壁不动。幸而一与之战，蔑不胜矣。”王欲自将万骑直趣大梁，周德威曰：“梁人虽屠上将，其军尚全，轻行徼利，未见其福。”不从。戊午，下令军中老弱悉归魏州，起师趋汴。庚申，毁营而进，众号十万。

贺环闻晋王已西，亦弃营而踵之。晋王发魏博白丁三万从军，以供营栅之役，所至营栅立成。壬戌，至胡柳陂。癸亥旦，候者言梁兵自后至矣。周德威曰：“贼倍道而来，未有所舍，我营栅已固，守备有馀，既深入敌境，动须万全，不可轻发。此去大梁至近，梁兵各念其家，内怀愤激，不以方略制之，恐难得志。王宜按兵勿战，德威请以骑兵扰之，使彼不得休息，至暮营垒未立，樵爨未具，乘其疲乏，可一举灭也。”王曰：“前在河上，恨不见贼，今贼至不击，尚复何待，公何怯也。”顾李存审曰：“敕辎重先发，吾为尔殿后，破贼而去。”即以亲军先出。德威不得已，引幽州兵从之，谓其子曰：“吾无死所矣。”

贺环结陈而至，横亘数十里。王帅银枪都陷其陈，冲荡击斩，往返十馀里。行营左厢马军都指挥使、郑州防御使王彦章军先败，西走趣濮阳。晋辎重在陈西，望见梁旗帜，惊溃，入幽州陈，幽州兵亦扰乱，自相蹈藉。周德威不能制，父子皆战死。魏博节度副使王缄与辎重俱行，亦死。晋兵无复部伍，梁兵四集，势甚盛。晋王据高丘收散兵，至日中，军复振。陂中有土山，贺环引兵据之。晋王谓将士曰：“今日得此山者胜，吾与汝曹夺之。”即引骑兵先登，李从珂与银枪大将李建及以步卒继之，梁兵纷纷而下，遂夺其山。

日向晡，贺环陈于山西，晋兵望之有惧色。诸将以为诸军未尽集，不若敛兵还营，诘朝复战。天平节度使、东南面招讨使阎宝曰：“王彦章骑兵已入濮阳，山下惟步卒，向晚皆有归志，我乘高趣下击之，破之必矣。今王深入敌境，偏师不利，若复引退，必为所乘。诸军未集者闻梁再克，必不战自溃。凡决胜料敌，惟观情势，情势已得，断在不疑。王之成败，在此一战。若不决力取胜，纵收馀众北归，河朔非王有也。”昭义节度使李嗣昭曰：“贼无营垒，日晚思归，但以精骑扰之，使不得夕食，俟其引退，追击可破也。我若敛兵还营，彼归整众复来，胜负未可知也。”李建及擐甲横槊而进曰：“贼大将已遁，王之骑军一无所失，今击此疲乏之众，如拉朽耳。王但登山，观臣为王破贼。”王愕然曰：“非公等言，吾几误计。”嗣昭、建及以骑兵大呼陷陈，诸军继之，梁兵大败。元城令吴琼、贵乡令胡装各帅白丁万人，于山下曳柴扬尘，鼓噪以助其势。梁兵自相腾藉，弃甲山积，死亡者几三万人。装，证之曾孙也。是日，两军所丧士卒各三之二，皆不能振。

晋王归营，闻周德威父子死，哭之恸，曰：“丧吾良将，是吾罪也。”以其子幽州中军兵马使光辅为岚州刺史。

李嗣源与李从珂相失，见晋军挠败，不知王所之，或曰：“王已北渡河矣。”嗣源遂乘冰北渡，将之相州。是日从珂从王夺山，晚战皆有功。甲子，晋王进攻濮阳，拔之。李嗣源知晋军之捷，复来见王于濮阳，王不悦，曰：“公以吾为死邪。渡河安之。”嗣源顿首谢罪。王以从珂有功，但赐大锺酒以罚之。然自是待嗣源稍薄。

晋军至德胜渡，王彦章败卒有走至大梁者，曰：“晋人战胜，将至矣。”顷之，晋兵有先至大梁问次舍者，京城大恐。帝驱市人登城，又欲奔洛阳，遇夜而止。败卒至者不满千人，伤夷逃散，各归乡里，月馀仅能成军。

五年春正月，晋李存审于德胜南北夹河筑两城而守之。晋王以存审代周德威为内外蕃汉马步总管。晋王还魏州，遣李嗣昭权知幽州军府事。

三月，晋王自领卢龙节度使，以中门使李绍宏提举军府事，代李嗣昭。绍宏，宦者也，本姓马，晋王赐姓名，使与知岚州事孟知祥俱为河东魏博中门使。知祥又荐教练使雁门郭崇韬能治剧，王以为中门副使。崇韬倜傥有智略，临事敢决，王宠待日隆。先是，中门使吴圭、张虔厚相继获罪，及绍宏出幽州，知祥惧祸，称疾辞位，王乃以知祥为河东马步都虞候，自是崇韬专典机密。

夏四月，贺环攻德胜南城，百道俱进，以竹笮联艨艟十馀艘，蒙以牛革，设睥睨、战格如城状，横于河流，以断晋之救兵，使不得渡。晋王自引兵驰往救之，陈于北岸，不能进。遣善游者马破龙入南城，见守将氏延赏，延赏言矢石将尽，陷在顷刻。晋王积金帛于军门，募能破艨舰者，众莫知为计。亲将李建及曰：“贺环悉众而来，冀此一举。若我军不渡，则彼为得计。今日之事，建及请以死决之。”乃选效节敢死士得三百人，被铠操斧，帅之乘舟而进。将至艨艟，流矢雨集，建及使操斧者入艨艟间，斧其竹笮，又以木罂载薪，沃油然火，于上流纵之，随以巨舰实甲士，鼓噪攻之。艨艟既断，随流而下，梁兵焚溺者殆半，晋兵乃得渡。环解围走，晋兵追之，至濮州而还。环退屯行台村。

秋七月，晋王归晋阳，以巡官冯道为掌书记。中门使郭崇韬以诸将陪食者众，请省其数。王怒曰：“孤为效死者设食，亦不得专，可令军中别择河北帅，孤自归太原。”即召冯道令草词以示众。道执笔逡巡不为，曰：“大王方平河南，定天下，崇韬所请未至太过。大王不从可矣，何必以此惊动远近，使敌国闻之，谓大王君臣不和，非所以隆威望也。”会崇韬入谢，王乃止。

八月乙未朔，宣义节度使贺环卒。以开封尹王瓒为北面行营招讨使。瓒将兵五万，自黎阳渡河掩击澶、魏，至顿丘，遇晋兵而旋。瓒为治严，令行禁止，据晋人上游十八里杨村，夹河筑垒，运洛阳竹木造浮桥，自滑州馈运相继。晋蕃汉马步副总管、振武节度使李存进亦造浮梁于德胜，或曰：“浮梁须竹笮、铁牛、石囷，我皆无之，何以能成。”存进不听，以苇笮维巨舰，系于土山巨木，逾月而成，人服其智。

冬十月，晋王如魏州，发徒数万，广德胜北城，日与梁人争，大小百馀战，互有胜负。左射军使石敬瑭与梁人战于河堧，梁人击敬瑭，断其马甲，横冲兵马使刘知远以所乘马授之，自乘断甲者徐行为殿。梁人疑有伏，不敢迫，俱得免，敬瑭以是亲爱之。敬瑭、知远其先皆沙陀人。敬瑭，李嗣源之婿也。

十一月辛卯，王瓒引兵至戚城，与李嗣源战，不利。

梁筑垒贮粮于潘张，距杨村五十里。十二月，晋王自将骑兵自河南岸西上，邀其饷者，俘获而还。梁人伏兵于要路，晋兵大败。晋王以数骑走，梁数百骑围之，李绍荣识其旗，单骑奋击救之，仅免。戊戌，晋王复与王瓒战于河南，瓒先胜，获晋将石君立等。既而大败，乘小舟渡河，走保北城，失亡万计。帝闻石君立勇，欲将之，系于狱而厚饷之，使人诱之。君立曰：“我晋之败将，而为用于梁，虽竭诚效死，谁则信之。人各有君，何忍反为仇雠用哉。”帝犹惜之，尽杀所获晋将，独置君立。晋王乘胜遂拔濮阳。帝召王瓒还，以天平节度使戴思远为北面招讨使，屯河上以拒晋人。

六年夏四月，河中节度使冀王友谦以兵袭取同州，逐忠武节度使程全晖，全晖奔大梁。友谦以其子令德为忠武留后，表求节钺，帝怒，不许。既而惧友谦怨望，己酉，以友谦兼忠武节度使。制下，友谦已求节钺于晋王，晋王以墨制除令德忠武节度使。

六月，帝以泰宁节度使刘𬩽为河东道招讨使，帅感化节度使尹皓、静胜节度使温昭图、庄宅使段凝攻同州。闰月，刘𬩽等围同州，朱友谦求救于晋。秋七月，晋王遣李存审、李嗣昭、李建及、慈州刺史李存质将兵救之。九月，李存审等至河中，即日济河。梁人素轻河中兵，每战必穷追不置。存审选精甲二百，杂河中兵，直压刘𬩽垒。𬩽出千骑逐之。知晋人已至，大惊，自是不敢轻出。晋人军于朝邑。

河中事梁久，将士皆持两端。诸军大集，刍粟踊贵，友谦诸子说友谦且归款于梁，以退其师。友谦曰：“昔晋王亲赴吾急，秉烛夜战。今方与梁相拒，又命将星行，分我资粮，岂可负邪。”

晋人分兵攻华州，坏其外城。李存审等按兵累旬，乃进逼刘𬩽营𬩽，等悉众出战，大败，收馀众退保罗文寨。又旬馀，存审谓李嗣昭曰：“兽穷则搏，不如开其走路，然后击之。”乃遣人牧马于沙苑。𬩽等宵遁，追击至渭水，又破之，杀获甚众。存审等移檄告谕关右，引兵略地，至下邽，谒唐帝陵，哭之而还。河中兵进攻崇州。

龙德元年春正月，蜀主、吴主屡以书劝晋王称帝，晋王以书示僚佐曰：“昔王太师亦尝遗先王书，劝以唐室已亡，宜自帝一方。先王语馀云：昔天子幸石门，吾发兵诛贼臣，当是之时，威振天下，吾若挟天子据关中，自作九锡禅文，谁能禁我。顾吾家世忠孝，立功帝室，誓死不为耳。汝他日当务以复唐社稷为心，慎勿效此曹所为。言犹在耳，此议非所取闻也。”因泣。

既而将佐及藩镇劝进不己，乃令有司市玉造法物。黄巢之破长安也，魏州僧传真之师得传国宝，藏之四十年，至是，传真以为常玉，将鬻之。或识之，曰：“传国宝也”，传真乃诣行台献之，将佐皆奉觞称贺。

张承业在晋阳闻之，亟诣魏州谏曰：“吾王世世忠于唐室，救其患难，所以老奴三十馀年为王招拾财赋，召补兵马，誓灭逆贼，复本朝宗社耳。今河北甫定，朱氏尚存，而王遽即大位，殊非从来征伐之意，天下其谁不解体乎。王何不先灭朱氏，复列圣之深仇，然后求唐后而立之，南取吴，西取蜀，汛扫宇内，合为一家。当是之时，虽使高祖、太宗复生，谁敢居王上者。让之愈久，则得之愈坚矣。老奴之志无他，但以受先王大恩，欲为王立万年之基耳。”王曰：“此非馀所愿，奈群下意何。”承业知不可止，恸哭曰：“诸侯血战，本为唐家，今王自取之，误老奴矣。”即归晋阳，邑邑成疾，不复起。

二月，赵王镕养子张文礼使亲军杀镕，尽灭王氏之族，独置其子昭祚之妻普宁公主以自托于梁。三月，文礼遣使告乱于晋王，且奉笺劝进，固求节钺。晋王欲讨之，僚佐以为“吾方与梁争，不可更立敌于肘腋，且从其请以安之”。王不得已，夏四月，承制授文礼成德留后。

初，刘𬩽与朱友谦为婚。𬩽之受诏讨友谦也，至陕州，先遣使移书，谕以祸福。待之月馀，友谦不从，然后进兵。尹皓、段凝素忌𬩽，因谮之于帝曰：“𬩽逗遛养寇，俾俟授兵。”帝信之。𬩽既败归，以疾请解兵柄，诏听于西都就医，密令留守张宗奭鸩之，五月丁亥卒。

秋七月，晋王既许藩镇之请，求唐旧臣，欲以备百官。朱友谦遣前礼部尚书苏循诣行台。循至魏州，入牙城，望府廨即拜，谓之“拜殿”。见王呼万岁舞蹈，泣而称臣。翌日，又献大笔三十枝，谓之“画日笔”。王大喜，即命循以本官为河东节度副使，张承业深恶之。

张文礼虽受晋命，内不自安，复遣间使因卢文进求援于契丹，又遣间使告曰：“王氏为乱兵所屠，分主无恙。今臣已北召契丹，乞朝廷发精甲万人相助，自德、棣渡河，则晋人遁逃不暇矣。”帝疑未决。敬翔曰：“陛下不乘此畔以复河北，则晋人不可复破矣。宜徇其请，不可失也。”赵、张辈皆曰：“今强寇近在河上，尽吾兵力以拒之，犹惧不支，何暇分万人以救张文礼乎。且文礼坐持两端，欲以自固，于我何利焉。”帝乃止。

晋人屡于塞上及河津获文礼蜡丸绢书，晋王皆遣使归之，文礼惭惧。文礼忌赵故将，多所诛灭。赵将符习将兵万人从晋王在德胜，文礼请召归，以他将代之，且以习子蒙为都督府参军，遣人赍钱帛劳行营将士以悦之。习见晋王，泣涕请留，晋王曰：“吾与赵王同盟讨贼，义犹骨肉，不意一旦祸生肘腋，吾诚痛之。汝苟不忘旧君，能为之复仇乎。吾以兵粮助汝。”习与部将三十馀人举身投地恸哭曰：“故使授习等剑，使之攘除寇敌。自闻变故以来，冤愤无诉，欲引剑自刭，顾无益于死者。今大王念故使辅佐之勤，许之复冤，习等不敢烦霸府之兵，愿以所部径前搏取凶竖，以报王氏累世之恩，死不恨矣。”

八月庚申，晋王以习为成德留后，又命天平节度使阎宝、相州刺史史建瑭将兵助之，自邢洺而北。文礼先病腹疽。甲子，晋兵拔赵州，刺史王鋋降，晋王复以为刺史。文礼闻之，惊惧而卒。其子处瑾秘不发丧，与其党韩正时谋悉力拒晋。九月，晋兵渡滹沱，围镇州，决漕渠以灌之，获其深州刺史张友顺。壬辰，史建瑭中流矢卒。

晋王欲自分兵攻镇州，北面招讨使戴思远闻之，谋悉杨村之众袭德胜北城，晋王得梁降者，知之。冬十月己未，晋王命李嗣源伏兵于戚城，李存审屯德胜，先以骑兵诱之，伪示羸怯。梁兵竞进，晋王严中军以待之。梁兵至，晋王以铁骑三千奋击，梁兵大败，思远走趣杨村，士卒为晋兵所杀伤及自相蹈藉、坠河陷水，失亡二万馀人。晋王以李嗣源为蕃汉内外马步副总管、同平章事。

十一月，晋王使李存审、李嗣源守德胜，自将兵攻镇州。张处瑾遣其弟处琪、幕僚齐俭谢罪请服，晋王不许，尽锐攻之，旬日不克。处瑾使韩正时将千骑突围出，趣定州，欲求救于王处直，晋兵追至行唐，斩之。

二年。晋王之北攻镇州也，李存审谓李嗣源曰：“梁人闻我在南兵少，不攻德胜，必袭魏州。吾二人聚于此何为。不若分军备之。”遂分军屯澶州。戴思远果悉杨村之众趣魏州，嗣源引兵先之，军于狄公祠下，遣人告魏州，使为之备。思远至魏店，嗣源遣其将石万全将骑兵挑战。思远知有备，乃西渡洹水，拔成安，大掠而还。又将兵五万攻德胜北城，重堑复垒，断其出入，昼夜急攻之，李存审悉力拒守。晋王闻德胜势危，二月，自幽州赴之，五日至魏州。思远闻之，烧营遁还杨村。

晋天平节度使兼侍中阎宝筑垒以围镇州，决滹沱水环之。内外断绝，城中食尽，丙午，遣五百馀人出求食。宝纵其出，欲伏兵取之。其人遂攻长围，宝轻之，不为备，俄数千人继至。诸军未集，镇人遂坏长围而出，纵火攻宝营。宝不能拒，退保赵州。镇人悉毁晋之营垒，取其刍粟，数日不尽。晋王闻之，以昭义节度使兼中书令李嗣昭为北面招讨使，以代宝。

夏四月甲戌，张处瑾遣兵千人迎粮于九门，李嗣昭设伏于故营，邀击之，杀获殆尽。馀五人匿于墙墟间，嗣昭环马而射之，镇兵发矢中其脑，嗣昭箙中矢尽，拔矢于脑以射之，一发而殪。会日暮，还营，创流血不止，是夕卒。晋王闻之，不御酒肉者累日。嗣昭遗命，悉以泽潞兵授节度判官任圜，使督诸军攻镇州，号令如一，镇人不知嗣昭之死。圜，三原人也。晋王以天雄马步都指挥使振、武节度使李存进为北面招讨使。

阎宝惭愤，疽发于背，甲戌卒。五月乙酉，晋李存进至镇州，营于东垣渡，夹滹沱水为垒。

晋卫州刺史李存儒本姓杨，名婆儿，以俳优得幸于晋王。颇有膂力，晋王赐姓名，以为刺史，专事掊敛，防城卒皆征月课纵归。八月，庄宅使段凝与步军都指挥使张朗引兵夜渡河袭之，诘旦，登城，执存儒，遂克卫州。戴思远又与凝攻陷淇门、共城、新乡，于是澶州之西，相州之南，皆为梁有。晋人失军储三之一，梁军复振。帝以张朗为卫州刺史。朗，徐州人也。

九月戊寅朔，张处瑾使其弟处球乘李存进无备，将兵士千人奄至东垣渡。时晋之骑兵亦向镇州城下，两不相遇。镇兵及存进营门，存进狼狈，引十馀人斗于桥上，镇兵退，晋骑兵断其后，夹击之，镇兵殆尽，存进亦战没。晋王以蕃汉马步总管李存审为北面招讨使。

镇州食竭力尽，处瑾遣使诣行台请降，未报，存审兵至城下。丙午夜，城中将李再丰为内应，密投缒以纳晋兵，比明毕登，执处瑾兄弟、家人及其党高濛、李翥、齐俭送行台，赵人皆请而食之，磔张文礼尸于市。赵王故侍者得赵王遗骸于灰烬中，晋王命祭而葬之。以赵将符习为成德节度使，乌震为赵州刺史，赵仁贞为深州刺史，李再丰为冀州刺史。震，信都人也。

符习不敢当成德，辞曰：“故使无后而未葬，习当斩衰以葬之，俟礼毕听命。”既葬，即诣行台。赵人请晋王兼领成德节度使，从之。晋王割相、卫二州置义宁军，以习为节度使。习辞曰：“魏博霸府，不可分也，愿得河南一镇，习自取之。”乃以为天平节度使、东南面招讨使。加李存审兼侍中。

后唐庄宗同光元年春三月，晋王筑坛于魏州牙城之南，夏四月己巳，升坛祭告上帝，遂即皇帝位，国号大唐。大赦，改元。以魏州为兴唐府，建东京。又于太原府建西京，又以镇州为真定府，建北都。时唐国所有凡十三节度、五十州。

时契丹屡入寇，抄掠馈运，幽州食不支半年，卫州为梁所取，潞州内叛，人情岌岌，以为梁未可取，帝患之。会郓州将卢顺密来奔。先是，梁天平节度使戴思远屯杨村，留顺密与巡检使刘遂严、都指挥使燕颙守郓州。顺密言于帝曰：“郓州守兵不满千人，遂严、颙皆失众心，可袭取也。”郭崇韬等皆以为悬军远袭，万一不利，虚弃数千人，顺密不可从。帝密召李嗣源于帐中谋之，曰：“梁人志在吞泽潞，不备东方，若得东平，则溃其心腹。东平果可取乎。”嗣源自胡柳有渡河之惭，常欲立奇功以补过，对曰：“今用兵岁久，生民疲弊，苟非出奇取胜，大功何由可成。臣愿独当此役，必有以报。”帝悦。壬寅，遣嗣源将所部精兵五千自德胜趣郓州。比及杨刘，日已暮，阴雨道黑，将士皆不欲进。高行周曰：“此天赞我也，彼必无备。”夜，渡河至城下，郓人不知。李从珂先登，杀守卒，启关纳外兵，进攻牙城，城中大扰。癸卯旦，嗣源兵尽入，遂拔牙城，刘遂严、燕颙奔大梁。嗣源禁焚掠，抚吏民，执知州事节度副使崔筜、判官赵凤送兴唐。帝大喜，曰：“总管真奇才，吾事集矣。”即以嗣源为天平节度使。

梁主闻郓州失守，大惧，斩刘遂严、燕颙于市，罢戴思远招讨使，降授宣化留后，遣使诘让北面诸将段凝、王彦章等，趣令进战。敬翔知梁室已危，以绳内靴中，入见梁主曰：“先帝取天下，不以臣为不肖，所谋无不用。今敌势益强，而陛下弃忽臣言，臣身无用，不如死。”引绳将自经。梁主止之，问所欲言。翔曰：“事急矣，非用王彦章为大将，不可救也。”梁主从之，以彦章代思远为北面招讨使，仍以段凝为副。帝闻之，自将亲军屯澶州，命蕃汉马步都虞候朱守殷守德胜，戒之曰：“王铁枪勇决，乘愤激之气，必来唐突，宜谨备之。”

梁主召问王彦章以破敌之期，彦章对曰：“三日。”左右皆失笑。彦章出，两日，驰至滑州。辛酉，置酒大会，阴遣人具舟于杨村。夜，命甲士六百皆持巨斧，载冶者，具鞴炭，乘流而下。会饮尚未散，彦章阳起更衣，引精兵数千循河南岸趋德胜。天微雨，朱守殷不为备，舟中兵举锁烧断之，因以巨斧斩浮桥，而彦章引兵急击南城。浮桥断，南城遂破，斩首数千级，时受命适三日矣。守殷以小舟载甲士济河救之，不及。彦章进攻潘张、麻家口、景店诸寨，皆拔之，声势大振。

帝遣宦者焦彦宾急趣杨刘，与镇使李周固守，命守殷弃德胜北城，撤屋材为筏，载兵械浮河东下，助杨刘守备，徙其刍粮、薪炭于澶州，所耗失殆半。王彦章亦撤南城屋材浮河而下，各行一岸，每遇湾曲，辄于中流交斗，飞矢雨集，或全舟覆没，一日百战，互有胜负。比及杨刘，殆亡士卒之半。己巳，王彦章、段凝以十万之众攻杨刘，百道俱进，昼夜不息，连巨舰九艘横亘河津，以绝援兵。城垂陷者数四，赖李周悉力拒之，与士卒同甘苦，彦章不能克，退屯城南，为连营以守之。

杨刘告急于帝，请日行百里以赴之。帝引兵救之，曰：“李周在内，何忧。”日行六十里，不废畋猎。六月乙亥，至杨刘。梁兵堑垒重复，严不可入，帝患之，问计于郭崇韬。对曰：“今彦章据守津要，意谓可以坐取东平。苟大军不南，则东平不守矣。臣请筑垒于博州东岸以固河津，既得以应接东平，又可以分贼兵势。但虑彦章诇知，径来薄我，城不能就。愿陛下募敢死之士，日令挑战以缀之，苟彦章旬日不东，则城成矣。”时李嗣源守郓州，河北声问不通，人心渐离，不保朝夕。会梁右先锋指挥使康延孝密请降于嗣源。延孝者，太原胡人，有罪，亡奔梁，时隶段凝麾下。嗣源遣押牙临漳范延光送延孝蜡书诣帝，延光因言于帝曰：“杨刘控扼已固，梁人必不能取，请筑垒马家口以通郓州之路。”帝从之，遣崇韬将万人夜发，倍道趣博州，至马家口渡河，筑城昼夜不息。帝在杨刘，与梁人昼夜苦战。崇韬筑新城，凡六日，王彦章闻之，将兵数万人驰至，戊子，急攻新城，连巨舰十馀艘于中流以绝援路。时版筑仅毕，城犹卑下，沙土疏恶，未有楼橹及守备。崇韬慰谕士卒，以身先之，四面拒战，遣使告急于帝。帝自杨刘引大军救之，陈于新城西岸，城中望之增气，大呼叱梁军，梁人断绁敛舰。帝檥舟将渡，彦章解围，退保邹家口，郓州奏报始通。李嗣源密表请正朱守殷覆军之罪，帝不从。

秋七月丁未，帝引兵循河而南，彦章等弃邹家口，复趣杨刘。甲寅，游奕将李绍兴败梁游兵于清丘驿南。段凝以为唐兵已自上流渡，惊骇失色，面数彦章，尤其深入。戊午，帝遣骑将李绍荣直抵梁营，擒其斥候，梁人益恐，又以火筏焚其连舰。王彦章等闻帝引兵已至邹家口，己未，解杨刘围，走保杨村。唐兵追击之，复屯德胜。梁兵前后急攻诸城，士卒遭矢石、溺水、暍死者且万人，委弃资粮、铠仗、锅幕，动以千计。杨刘比至围解，城中无食已三日矣。

王彦章疾赵、张乱攻，及为招讨使，谓所亲曰：“待我成功还，当尽诛奸臣以谢天下。”赵、张闻之，私相谓曰：“我辈宁死于沙陀，不可为彦章所杀。”相与协力倾之。段凝素疾彦章之能而谄附赵、张，在军中与彦章动相违戾，百方沮挠之，惟恐其有功，潜伺彦章过失以闻于梁主。每捷奏至，赵、张悉归功于凝，由是彦章功竟无成。及归杨村，梁主信谗，犹恐彦章旦夕成功难制，征还大梁，使将兵会董璋攻泽州。

甲子，帝至杨刘劳李周曰：“微卿善守，吾事败矣。”八月甲戌，自杨刘还兴唐。梁主命于滑州决河，东注曹、濮及郓以限唐兵。

初，梁主遣段凝监大军于河上，敬翔、李振屡请罢之。梁主曰：“凝未有过。”振曰：“俟其有过，则社稷危矣。”至是，凝厚赂赵、张求为招讨使，翔、振力争以为不可。赵、张主之，竟代王彦章为北面招讨使，于是宿将愤怒，士卒亦不服。天下兵马副元帅张元奭言于梁主曰：“臣为副元帅，虽衰朽，犹足为陛下捍御北方。段凝晚进，功名未能服人，众议讻讻，恐贻国家深忧。”敬翔曰：“将帅系国安危，今国势已尔，陛下岂可尚不留意邪。”梁主皆不听。戊子，凝将全军五万营于王村，自高陵津济河，剽掠澶州诸县，至于顿丘。梁主又命王彦章将保銮骑士及他兵合万人，屯兖、郓之境，谋复郓州，以张汉杰监其军。

庚寅，帝引兵屯朝城。戊戌，康延孝帅百馀骑来奔，帝解所御锦袍、玉带赐之，以为南面招讨都指挥使，领博州刺史。帝屏人问延孝以梁事，对曰：“梁朝地不为狭，兵不为少，然迹其行事，终必败亡。何则。主既暗懦，赵、张兄弟擅权，内结宫掖，外纳货赂，官之高下，惟视赂之多少，不择才德，不校勋劳。段凝智勇俱无，一旦居王彦章、霍彦威之右，自将兵以来，专率敛行伍以奉权贵。梁主每出一军，不能专任将帅，常以近臣监之，进止可否，动为所制。近又闻欲数道出兵，令董璋引陕虢、泽潞之兵自石会关趣太原，霍彦威以汝、洛之兵自相卫、邢洺寇镇、定，王彦章、张汉杰以禁军攻郓州，段凝、杜晏球以大军当陛下，决以十月大举。臣窃观梁兵聚则不少，分则不多，愿陛下养勇蓄力以待其分兵，帅精骑五千自郓州直抵大梁，擒其伪主，旬月之间，天下定矣。”帝大悦。

九月，帝在朝城，梁段凝进至临河之南，澶西、相南，日有寇掠。自德胜失利以来，丧刍粮数百万，租庸副使孔谦暴敛以供军，民多流亡，租税益少，仓廪之积，不支半岁。泽潞未下，卢文进、王郁引契丹屡过瀛、涿之南，传闻俟草枯冰合，深入为寇，又闻梁人欲大举数道入寇，帝深以为忧，召诸将会议。宣徽使李绍宏等皆以为“郓州城门之外皆为寇境，孤远难守，有之不如无之，请以易卫州及黎阳于梁，以之约和，以河为境，休兵息民，俟财力稍集，更图后举。”帝不悦，曰：“如此吾无葬地矣。”乃罢诸将，独召郭崇韬问之。对曰：“陛下不栉沐，不解甲，十五馀年，其志欲以雪家国之仇耻也。今已正尊号，河北士庶日望升平，始得郓州尺寸之地，不能守而弃之，安能尽有中原乎。臣恐将士解体，将来食尽众散，虽画河为境，谁为陛下守之。臣尝细询康延孝以河南之事，度已料彼，日夜思之，成败之机，决在今岁。梁今悉以精兵授凝段，据我南鄙，又决河自固，谓我猝不能渡，恃此不复为备。使王彦章侵逼郓州，其意冀有奸人动摇，变生于内耳。段凝本非将材，不能临机决策，无足可畏。降者皆言大梁无兵，陛下若留兵守魏，固保杨刘，自以精兵与郓州合势，长驱入汴，彼城中既空虚，必望风自溃。苟伪主授首，则诸将自降矣。不然，今秋谷不登，军粮将尽，若非陛下决志，大功何由可成。谚曰：当道筑室，三年不成。帝王应运，必有天命，在陛下勿疑耳。”帝曰：“此正合朕志。丈夫得则为王，失则为虏，吾行决矣。”司天奏：“今岁天道不利，深入必无功。”帝不听。

王彦章引兵逾汶水，将攻郓州，李嗣源遣李从珂将骑兵逆战，败其前锋于递坊镇，获将士三百人，斩首二百级，彦章退保中都。戊辰，捷奏至朝城，帝大喜，谓郭崇韬曰：“郓州告捷，足壮吾气。”己巳，命将士悉遣其家属归兴唐。

冬十月，帝遣魏国夫人刘氏、皇子继岌归兴唐，与之诀曰：“事之成败，在此一决。若其不济，当聚吾家于魏宫而焚之。”仍命豆卢革、李绍宏、张宪、王正言同守东京。壬申，帝以大军自杨刘济河，癸酉，至郓州。中夜，进军逾汶，以李嗣源为前锋，甲戌旦，遇梁兵，一战败之，追至中都，围其城。城无守备，少顷，梁兵溃围出，追击，破之。王彦章以数十骑走，龙武大将军李绍奇单骑追之，识其声，曰：“王铁枪也。”拔槊刺之，彦章重伤，马踬，遂擒之，并擒都监张汉杰、曹州刺史李知节、裨将赵廷隐、刘嗣彬等二百馀人，斩首数千级。廷隐，开封人。嗣彬，知俊之族子也。

彦章尝谓人曰：“李亚子关鸡小儿，何足畏。”至是，帝谓彦章曰：“尔常谓我小儿，今日服未。”又问：“尔名善将，何不守兖州。中都无壁垒，何以自固。”彦章对曰：“天命已去，无足言者。”帝惜彦章之材，欲用之，赐药传其创，屡遣人诱谕之。彦章曰：“馀本匹夫，蒙梁恩，位至上将，与皇帝交战十五年。今兵败力穷，死自其分，纵皇帝怜而生我，我何面目见天下之人乎。岂有朝为梁将，暮为唐臣，此我所不为也。”帝复遣李嗣源自往谕之，彦章卧谓嗣源曰：“汝非邈佶烈乎。”彦章素轻嗣源，故以小名呼之。于是诸将称贺，帝举酒属李嗣源曰：“今日之功，公与崇韬之力也。向从绍宏辈语，大事去矣。”帝又谓诸将曰：“向所患惟王彦章，今已就擒，是天意灭梁也。段凝犹在河上，进退之计，宜何向而可。”诸将以为“传者虽云大梁无备，未知虚实。今东方诸镇兵皆在段凝麾下，所馀空城耳，以陛下天威临之，无不下者。若先广地，东传于海，然后观衅而动，可以万全。”康延孝固请亟取大梁。李嗣源曰：“兵贵神速。今彦章就擒，段凝必未之知。就使有人走告之，疑信之间，尚须三日。设若知吾所向，即发救兵，直路则阻决河，须自白马南渡，数万之众，舟楫亦难猝办。此去大梁至近，前无山险，方陈横行，昼夜兼程，信宿可至。段凝未离河上，友贞已为吾擒矣。延孝之言是也，请陛下以大军徐进，臣愿以千骑前驱。”帝从之。令下，诸军皆踊跃愿行。是夕，嗣源帅前军倍道趣大梁。

乙亥，帝发中都，舁王彦章自随，遣中使问彦章曰：“吾此行克乎。”对曰：“段凝有精兵六万，虽主将非材，亦未肯遽尔倒戈，殆难克也。”帝知其终不为用，遂斩之。丁丑，至曹州，梁守将降。

王彦章败卒有先至大梁，告梁主以彦章就擒，唐军长驱且至者。梁主聚族哭曰：“运祚尽矣。”召群臣问策，皆莫能对。梁主谓敬翔曰：“朕居常忽卿所言，以至于此。今事急矣，卿勿以为怼，将若之何。”翔泣曰：“臣受先帝厚恩，殆将三纪，名为宰相，其实朱氏老奴，事陛下如郎君。臣前后献言，莫匪尽忠。陛下初用段凝，臣极言不可，小人朋比，致有今日。今唐兵且至，段凝限于水北，不能赴救。臣欲请陛下出居避狄，陛下必不听从。欲请陛下出奇合战，陛下必不果决。虽使良、平更生，谁能为陛下计者。臣愿先赐死，不忍见宗庙之亡也。”因与梁主相向恸哭。

梁主遣张汉伦驰驱追段凝军。汉伦至滑州，坠马伤足，复限水，不能进。时城中尚有控鹤军数千，朱圭请帅之出战。梁主不从，命开封尹王瓒驱市人乘城为备。

初，梁陕州节度使邵王友诲，全昱之子也，性颖悟，人心多向之。或言其诱致禁军欲为乱，梁主召还，与其兄友谅、友能并幽于别第。及唐师将至，梁主疑诸兄弟乘危谋乱，并皇弟贺王友雍、建王友徽尽杀之。

梁主登建国楼，面择亲信厚赐之，使衣野服，赍蜡诏，促段凝军，既辞，皆亡匿。或请幸洛阳，收集诸军以拒唐，唐虽得都城，势不能久留。或请幸段凝军，控鹤都指挥使皇甫麟曰：“凝本非将材，官由幸进，今危窘之际，望其临机制胜，转败为功，难矣。且凝闻彦章军败，其胆已破，安知能终为陛下尽节乎。”赵岩曰：“事势如此，一下此楼，谁心可保。”梁主乃止。复召宰相谋之，郑珏请自怀传国宝诈降以纾国难，梁主曰：“今日固不敢爱宝，但如卿此策，竟可了否。”珏俛首久之，曰：“但恐未了。”左右皆缩颈而笑。梁主日夜涕泣，不知所为。置传国宝于卧内，忽失之，已为左右窃之迎唐军矣。

戊寅，或告唐军已过曹州，尘埃涨天。赵岩谓从者曰：“吾待温许州厚，必不负我。”遂奔许州。

梁主谓皇甫麟曰：“李氏吾世仇，理难降首，不可俟彼刀锯。吾不能自裁，卿可断吾首。”麟泣曰：“臣为陛下挥剑死唐军则可矣，不敢奉此诏。”梁主曰：“卿欲卖我邪。”麟欲自刭，梁主持之曰：“与卿俱死。”麟遂弑梁主，因自杀。梁主为人温恭俭约，无荒淫之失。但宠信赵、张，使擅威福，疏弃敬、李旧臣，不用其言，以至于亡。

己卯旦，李嗣源军至大梁，攻封丘门，王瓒开门出降。嗣源入城，抚安军民。是日，帝入自梁门，百官迎谒于马首，拜伏请罪。帝慰劳之，使各复其位。李嗣源迎驾，帝喜不自胜，手引嗣源衣，以头触之，曰：“吾有天下，卿父子之功也，天下与尔共之。”帝命访求梁主，顷之，或以其首献。

李振谓敬翔曰：“有诏洗涤吾辈，相与朝新君乎。”翔曰：“吾二人为梁宰相，君昏不能谏，国亡不能救，新君若问，将何辞以对。”是夕未曙，或报翔曰：“崇攻李太保已入朝矣。”翔叹曰：“李振谬为丈夫。朱氏与新君世为仇雠，今国亡君死，纵新君不诛，何面目入建国门乎。”乃缢而死。庚辰，梁百官复待罪于朝堂，帝宣敕赦之。

赵岩至许州，温昭图迎谒归第，斩首来献，尽没岩所赍之货。昭图复名韬。辛巳，诏王瓒收朱友贞尸，殡于佛寺，漆其首，函之，藏于太社。

段凝自滑州济河入援，以诸军排陈使杜晏球为前锋。至封丘，遇李从珂，晏球先降。壬午，凝将其众五万至封丘，亦解甲请降。凝帅诸大将先诣阙待罪，帝劳赐之，慰谕士卒，使各复其所。凝出入公卿间，扬扬自得无愧色，梁之旧臣见者皆欲龁其面，抉其心。丙戌，诏贬梁中书侍郎、同平章事郑珏为莱州司户，萧顷为登州司户，翰林学士刘岳为均州司马，任赞为房州司马，姚𫖮为复州司马，封翘为唐州司马，李怿为怀州司马，窦梦征为沂州司马，崇政学士刘光素为密州司户，陆崇为安州司户，御史中丞王权为随州司户，以其世受唐恩而仕梁贵显故也。岳，宗龟之从子。𫖮，万年人。翘，敖之孙。怿，京兆人。权，龟之孙也。

段凝、杜晏球上言：“伪梁要人赵岩、赵鹄、张希逸、张汉伦、张汉杰、张汉融、朱圭等窃弄威福，残蠹群生，不可不诛。”诏“敬翔、李振首佐朱温，共倾唐祚。契丹撒剌阿拨叛兄弃母，负恩背国，宜与岩等并族诛于市。自余文武将吏一切不问。”又诏追废朱温、朱友贞为庶人，毁其宗庙神主。

帝之与梁战于河上也，梁拱宸左厢都指挥使陆思铎善射，常于笴上自镂姓名，射帝，中马鞍，帝拔箭藏之。至是，思铎从众俱降，帝出箭示之，思铎伏地待罪，帝慰而释之，寻授龙武右厢都指挥使。

以豆卢革尚在魏，命枢密使郭崇韬权行中书事。

梁诸藩镇稍稍入朝，或上表待罪，帝皆慰释之。宋州节度使袁象先首来入朝，陕州留后霍彦威次之。象先辇珍货数十万，遍赂刘夫人及权贵、伶官、宦者，旬日，中外争举之，恩宠隆异。己丑，诏伪庭节度、观察、防御、团练使、刺史及诸将校，并不议改更，将校官吏先奔伪庭者，一切不问。

庚寅，豆卢革至自魏。甲午，加崇韬守侍中，领成德节度使。崇韬权兼内外，谋猷规益，竭忠无隐，颇亦荐引人物，豆卢革受成而已，无所裁正。丙申，赐滑州留后段凝姓名曰李绍钦，耀州刺史杜晏球曰李绍虔。乙酉，梁西都留守河南尹张宗奭来朝，复名全义，献币马千计。帝命皇子继岌、皇弟存纪等兄事之。帝欲发梁太祖墓斫棺焚其尸，全义上言：“朱温虽国之深仇，然其人已死，刑无可加，屠灭其家，足以为报，乞免焚斫，以存圣恩。”帝从之，但铲其阙室，削封树而已。

戊戌，加天平节度使李嗣源兼中书令。以北京留守继岌为东京留守、同平章事。

帝遣使宣谕谕诸道，梁所除节度使五十馀人皆上表入贡。郭崇韬上言：“河南节度使、刺史上表者但称姓名，未新除官，恐负忧疑。”十一月，始降制以新官命之。

癸卯，河中节度使朱友谦入朝。张全义请帝迁都洛阳，从之。己巳，赐朱友谦姓名曰李继麟，命继岌兄事之。以康延孝为郑州防御使，赐姓名曰李绍琛。废北都，复为成德军。赐宣武节度使袁象先姓名曰李绍安。匡国节度使温韬入朝，赐姓名曰李绍冲。绍冲多赍金帛赂刘夫人及权贵、伶官，旬日，复遣还镇。郭崇韬曰：“国家为唐雪耻，温韬发唐山陵殆遍，其罪与朱温相埒耳，何得复居方镇，天下义士其谓我何。”上曰：“入汴之初，已赦其罪。”竟遣之。

初，梁均王将祀南郊于洛阳，闻杨刘陷而止，其仪物具在。张全义请上亟幸洛阳，谒庙毕即祀南郊，从之。丙辰，复以梁东京为宣武军。诏文武官先诣洛阳。甲子，帝发大梁，十二月庚午，至洛阳。

二年春二月己巳朔，上祀南郊，大赦。

后梁均王干化三年。蜀太子元膺豭喙龅齿，目视不正，而警敏知书，善骑射，性狷急猜忍。蜀主命杜光庭选纯静有德者使侍东宫，光庭荐儒者许寂、徐简夫。太子未尝与之交言，日与乐工群小嬉戏无度，僚属莫敢谏。秋七月，蜀主将以七夕出游。丙午，太子召诸王大臣宴饮，集王宗翰、内枢密使潘峭、翰林学士承旨高阳毛文锡不至，太子怒曰：“集王不来，必峭与文锡离间也。”大昌军使徐瑶、常谦素为太子所亲信，酒行，屡目少保唐道袭，道袭惧而起。丁未旦，太子入白蜀主曰：“潘峭、毛文锡离间兄弟。”蜀主怒，命贬逐峭、文锡，以前武泰节度使兼侍中潘炕为内枢密使。太子出，道袭入，蜀主以其事告之。道袭曰：“太子谋作乱，欲召诸将、诸王以兵锢之，然后举事耳。”蜀主疑焉，遂不出。道袭请召屯营兵入宿卫，许之，内外戒严。

太子初不为备，闻道袭召兵，乃以天武甲士自卫，捕潘峭、毛文锡至，檛之几死，囚诸东宫。又捕成都尹潘峤，囚诸得贤门。戊申，徐瑶、常谦与怀胜军使严璘等各帅所部兵奉太子攻道袭。至清风楼，道袭引屯营兵出拒战，道袭中流矢，逐至城西，斩之。杀屯营兵甚众，中外、惊扰。

潘炕言于蜀主曰：“太子与唐道袭争权耳，无他志也。陛下宜面谕大臣以安社稷。”蜀主乃召兼中书令王宗侃、王宗贺、前利州团练使王宗鲁等，使发兵讨为乱者徐瑶、常谦等。宗侃等陈于西球场门，兼侍中王宗黯自大安门梯城而入，与瑶、谦战于会同殿前，杀数十人，馀众皆溃。瑶死，谦与太子奔龙跃池，匿于舰中。及暮，稍定。己酉旦，太子出就舟人丐食，舟人以告，蜀主遣集王宗翰往慰抚之。比至，太子已为卫士所杀。蜀主疑宗翰杀之，大恸不已。左右恐事变，会张格呈慰谕军民榜，读至“不行斧钺之诛，将误社稷之计”，蜀主收涕曰：“朕何敢以私害公。”于是下诏废太子元膺为庶人。宗翰奏诛手刃太子者，元膺左右坐诛死者数十人，贬窜者甚众。庚戌，赠唐道袭太帅，谥忠壮，复以潘峭为枢密使。

冬十月，蜀潘炕屡请立太子，蜀主以雅王宗辂类已，信王宗杰才敏，欲择一人立之。郑王宗衍最幼，其母徐贤妃有宠，欲立其子，使飞龙使唐文扆讽张格上表请立宗衍。格夜以表示功臣王宗侃等，诈云受密旨，众皆署名。蜀主令相者视诸子，亦希旨言：“郑王相最贵”。蜀主以为众人实欲立宗衍，不得已许之，曰：“宗衍幼懦，能堪其任乎。”甲午，立宗衍为太子。

四年春正月丙子，蜀主命太子判六军，开崇勋府，置僚属，后更谓之天策府。

秋八月戊子，以内枢密使潘峭为武泰军节度使、同平章事，翰林学士承旨毛文锡为礼部尚书、判枢密院。

贞明三年秋七月，蜀飞龙使唐文扆居中用事，张格附之，与司徒、判枢密院事毛文锡争权。文锡将以女适左仆射兼中书侍郎、同平章事庾传素之子，会亲族于枢密院，用乐，不先表闻，蜀主闻乐声，怪之，文扆从而谮之。八月庚寅，贬文锡茂州司马，其子司封员外郎询流维州，籍没其家。贬文锡弟翰林学士文晏为荣经尉，传素罢为工部尚书。以翰林学士承旨庾凝绩权判内枢密院事。凝绩，传素之再从弟也。

四年。蜀太子衍好酒色，乐游戏。蜀主尝自夹城过，闻太子与诸王关鸡击球喧呼之声，叹曰：“吾百战以立基业，此辈其能守之乎。”由是恶张格，而徐贤妃为之内主，竟不能去也。信王宗杰有才略，屡陈时政，蜀主贤之，有废立意。二月癸亥，宗杰暴卒，蜀主深疑之。

蜀主自永平末得疾，昏瞀，至是增剧。以北面行营招讨使兼中书令王宗弼沈静有谋，五月，召还，以为马部都指挥使。乙亥，召大臣入寝殿，告之曰：“太子仁弱，朕不能违诸公之请，逾次而立之。若其不堪大业，可置诸别宫，幸勿杀之。但王氏子弟，诸公择而辅之。徐妃兄弟，止可优其禄位，慎勿使之掌兵预政，以全其宗族。”

内飞龙使唐文扆久典禁兵，参预机密，欲去诸大臣，遣人守宫门。王宗弼辈三十馀人，日至朝堂，不得入见，文扆屡以蜀主之命慰抚之，伺蜀主殂，即作难。遣其党内皇城使潘在迎侦察外事，在迎以其谋告宗弼等。宗弼等排闼入，言文扆之罪，以天册府掌书记崔延昌权判六军事，召太子入侍疾。丙子，贬唐文扆为眉州刺史。翰林学士承旨王保晦坐附会文扆，削官爵，流泸州。在迎，炕之子也。

丙申，蜀主诏中外财赋、中书除授、诸司刑狱案牍专委庾凝绩，都城及行营军旅之事委宣徽南院使宋光嗣。丁酉，削唐文扆官爵，流雅州。辛丑，以宋光嗣为内枢密使，与兼中书令王宗弼、宗瑶、宗绾、宗夔并受遗诏辅政。初，蜀主虽因唐制置枢密使，专用士人，及唐文扆得罪，蜀主以诸将多许州故人，恐其不为幼主用，故以光嗣代之。自是宦者始用事。

六月壬寅朔，蜀主殂，癸卯，太子即皇帝位。尊徐贤妃为太后，徐淑妃为太妃。以宋光嗣判六军诸卫事。乙卯，杀唐文扆、王保晦。命西面招讨副使王宗昱杀天雄节度使唐文裔于秦州，免左保胜军使、领右街使唐道崇官。

蜀唐文扆既死，太傅、门下侍郎、同平章事张格内不自安。或劝格称疾俟命，礼部尚书杨玢自恐失势，谓格曰：“公有援立大功，不足忧也。”庚午，贬格为茂州刺史，玢为荣经尉。吏部侍郎许寂、户部侍郎潘峤皆坐格党贬官。格寻再贬维州司户。

秋七月壬申朔，蜀主以兼中书令王宗弼为巨鹿王，宗瑶为临淄王，宗绾为临洮王，宗播为临颍王，宗裔、宗夔及兼侍中宗黯皆为琅邪郡王。甲戌，以王宗侃为乐安王。丙子，以兵部尚书庾传素为太子少保兼中书侍郎、同平章事。蜀主不亲政事，内外迁除皆出于王宗弼。宗弼纳贿多私，上下咨怨。宋光嗣通敏善希合，蜀主宠任之，蜀由是遂衰。

蜀诸王皆领军使，彭王宗鼎谓其昆弟曰：“亲王典兵，祸乱之本。今王少臣强，谗间将兴，缮甲训士，非吾辈所宜为也。”因固辞军使，蜀主许之，但营书舍，植松竹自娱而己。

乙丑，蜀主以内给事王廷绍、欧阳晃、李周辂、宋光葆、宋承蕴、田鲁俦等为将军及军使，皆干预政事，骄纵贪暴，大为蜀患。周庠切谏，不听。晃患所居之隘，夜因风纵火，焚西邻军营数百间，明旦，召匠广其居。蜀主亦不之问。光葆，光嗣之从弟也。

五年。蜀主奢纵无度，日与太后、太妃游宴于贵臣之家，及游近郡名山，饮酒赋诗，所费不可胜纪。仗内教坊使严旭强取士民女子内宫中，或得厚赂而免之，以是累迁至蓬州刺史。太后、太妃各出教令卖刺史、令、录等官，每一官阙，数人争纳赂，赂多者得之。

六年秋七月乙卯，蜀主下诏北巡，以礼部尚书兼成都尹长安韩昭为文思殿大学士，位在翰林承旨上。昭无文学，以便佞得幸，出入宫禁，就蜀主乞通、渠、巴、集数州刺史卖之以营居第，蜀主许之。识者知蜀之将亡。

八月戊辰，蜀主发成都，被金甲，冠珠帽，执弓矢而行，旌旗兵甲，亘百馀里。雒令段融上言：“不宜远离都邑，当委大臣征讨。”不从。九月，次安远城。冬十月辛酉，蜀主如武定军，数日，复还安远。十一月庚戌，蜀主发安远城。十二月庚申，至利州。阆州团练使林思谔来朝，请幸所治，从之。癸亥，泛江而下，龙舟画舸，辉映江渚，州县供办，民始愁怨。壬申，至阆州，州民何康女色美，将嫁，蜀主取之，赐其夫家帛百匹，夫一恸而卒。癸未，至梓州。

龙德元年春正月甲午，蜀主还成都。

初，蜀主之为太子，高祖为聘兵部尚书高知言女为妃，无宠，及韦妃入宫，尤见疏薄，至是遣还家。知言惊仆，不食而卒。韦妃者，徐耕之孙也，有殊色，蜀主适徐氏，见而悦之，太后因纳于后宫。蜀主不欲娶于母族，托云韦昭度之孙。初为婕妤，累加元妃。

蜀主常列锦步障，击球其中，往往远适而外人不知。爇诸香，昼夜不绝，久而厌之，更爇皂荚以乱其气。结缯为山及宫殿楼观于其上，或为风雨所败，则更以新者易之。或乐饮缯山，涉旬不下。山前穿渠通禁中，或乘船夜归，令宫女秉爉炬千馀居前船，却立照之，水面如昼。或酣饮禁中，鼓吹沸腾，以至达旦。以是为常。

二年春二月。蜀主好为微行，酒肆、倡家，靡所不到。恶人识之，乃下令士民皆着大裁帽。夏四月，蜀军使王承纲女将嫁，蜀主取之入宫。承纲请之，蜀主怒，流于茂州。女闻父得罪，自杀。

后唐庄宗同光元年秋八月，蜀主以文思殿大学士韩昭、内皇城使潘在迎、武勇军使顾在珣为狎客，陪侍游宴，与宫女杂坐，或为艳歌相唱和，或谈嘲谑浪，鄙俚亵慢，无所不至，蜀主乐之。在珣，彦朗之子也。时枢密使宋光嗣等专断国事，恣为威虐，务徇蜀主之欲以盗其权。宰相王锴、庾传素等各保宠禄，无敢规正。潘在迎每劝蜀主诛谏者，无使谤国。嘉州司马刘赞献陈后主《三阁图》并作歌以讽。贤良方正蒲禹卿对策语极切直，蜀主虽不罪，亦不能用也。九月庚戌，蜀主以重阳宴近臣于宣华苑，酒酣，嘉王宗寿乘间极言社稷将危，流涕不已。韩昭、潘在迎曰：“嘉王好酒悲。”因谐笑而罢。

冬十月，彗星见舆鬼，长丈馀。蜀司天监言国有大灾。蜀主诏于玉局化设道场。右补阙张云上疏，以为“百姓怨气上彻于天，故彗星见。此乃国亡之征，非祈禳可弭。”蜀主怒，流云黎州，卒于道。

二年春三月己亥朔，蜀主宴近臣于怡神亭，酒酣，君臣及宫人皆脱冠露髻，喧哗自恣。知制诰京兆李龟祯谏曰：“君臣沈湎，不忧国政，臣恐启北敌之谋。”不听。夏四月，帝遣客省使李严使于蜀，严盛称帝威德，有混一天下之志。且言朱氏篡窃，诸侯曾无勤王之举。王宗俦以其语侵蜀，请斩之，蜀主不从。宣徽北院使宋光葆上言：“晋王有凭陵我国家之志，宜选将练兵，屯戍边鄙，积糗粮，治战舰以待之。”蜀主乃以光葆为梓州观察使，充武德节度留后。

五月戊申，蜀主遣李严还。初，帝因严入蜀，令以马市宫中珍玩，而蜀法禁锦绮珍奇不得入中国，其粗恶者乃听入中国，谓之“入草物”。严还以闻，帝怒曰：“王衍宁免为入草之人乎。”严因言于帝曰：“衍童𫘤荒纵，不亲政务，斥远故老，昵比小人。其用事之臣王宗弼、宋光嗣等谄谀专恣，黩货无厌，贤愚易位，刑赏紊乱，君臣上下专以奢淫相尚。以臣观之，大兵一临，瓦解土崩，可翘足而待也。”帝深以为然。

秋入月戊辰，蜀主以右定远军使王宗锷为招讨马步使，帅二十一军屯洋州。乙亥，以长直马军使林思谔为昭武节度使，戍利州，以备唐。帝复遣使者李彦稠入蜀，九月己亥，至成都。

蜀前山南节度使兼中书令王宗俦，以蜀主失德，与王宗弼谋废立，宗弼犹豫未决。庚戌，宗俦忧愤而卒。宗弼谓枢密使宋光嗣、景润澄等曰：“宗俦教我杀尔曹，今日无患矣。”光嗣辈俯伏泣谢。宗弼子承班闻之，谓人曰：“吾家难乎免矣。”

乙卯，蜀主以前镇江节度使张武为峡路应援招讨使。

蜀宣徽北院使王承休请择诸军骁勇者万二千人，置驾下左右龙武步骑四十军，兵械给赐皆优异于他军，以承休为龙武军马步都指挥使，以裨将安重霸副之，旧将无不愤耻。重霸，云州人，以狡佞贿赂事承休，故承休悦之。

冬十一月，蜀主遣其翰林学士欧阳彬来聘。彬，衡山人也。又遣李彦稠东还。

蜀以唐修好，罢威武城戍，召关宏业等二十四军还成都。戊申，又罢武定、武兴招讨刘潜等三十七军。辛酉，蜀主罢天雄军招讨，命王承骞等二十九军还成都。蜀主罢金州屯戍，命王承勋等七军还成都。

初，唐僖、昭之世，宦官虽盛，未尝有建节者。蜀安重霸劝王承休求秦州节度使，承休言于蜀主曰：“秦州多美妇人，请为陛下采择以献。”蜀主许之，庚午，以承休为天雄节度使，封鲁国公，以龙武军为承休牙兵。乙亥，蜀主以前武德节度使兼中书令徐延琼为京城内外马步都指挥使。延琼以外戚代王宗弼，居旧将之右，众皆不平。

三年夏六月，帝将伐蜀，辛卯，诏天下括市战马。

秋九月，蜀主与太后、太妃游青城山，历丈人观、上清宫，遂至彭州阳平化、汉州三学山而还。

丁酉，帝与宰相议伐蜀。威胜节度使李绍钦素谄事宣徽使李绍宏，绍宏荐绍钦有盖世奇才，虽孙、吴不如，可以大任。郭崇韬曰：“段凝亡国之将，奸谄绝伦，不可信也。”众举李嗣源，郭崇韬曰：“契丹方炽，总管不可离河朔。魏王地当储副，未立殊功，请依故事，以为伐蜀都统，成其威名。”帝曰：“儿幼，岂能独往，当求其副。”既而曰：“无以易卿。”庚子，以魏王继岌充西川四面行营都统，崇韬充东北面行营都招讨、制置等使，军事悉以委之。又以荆南节度使高季兴充东南面行营都招讨使，凤翔节度使李继曮充都供军转运、应接等使，同州节度使李令德充行营副招讨使，陕州节度使李绍琛充蕃汉马步军都排陈斩斫使兼马步军都指挥使，西京留守张筠充西川管内安抚、应接使，华州节度使毛璋充左厢马步都虞候，邠州节度使董璋充右厢马步都虞候，客省使李严充西川管内招抚使，将兵六万伐蜀，仍诏季兴自取夔、忠、万三州为巡属。都统置中军，以供奉官李从袭充中军马步都指挥监押，高品李廷安、吕知柔充魏王牙通谒。辛丑，以工部尚书任圜、翰林学士李愚并参预都统军机。

蜀安重霸劝王承休请蜀主东游秦州。承休到官，即毁府署，作行宫，大兴力役，强取民间女子教歌舞，图形遗韩昭，使言于蜀主。又献花木图，盛称秦州山川土风之美。蜀主将如秦州，群臣谏者甚众，皆不听。王宗弼上表谏，蜀主投其表于地。太后涕泣不食，止之，亦不能得。前秦州节度判官蒲禹卿上表几二千言，其略曰：“先帝艰难创业，欲传之万世。陛下少长富贵，荒色惑酒。秦州人杂羌胡，地多瘴疠，万众困于奔驰，郡县罢于供亿。凤翔久为仇雠，必生衅隙。唐国方通欢好，恐怀疑贰。先皇未尝无故盘游，陛下率意频离宫阙。秦皇东狩，銮驾不还。炀帝南巡，龙舟不返。蜀都强盛，雄视邻邦，边亭无烽火之虞，境内有腹心之疾，百姓失业，盗贼公行。昔李势屈于桓温，刘禅降于邓艾，山河险固，不足凭恃。”韩昭谓禹卿曰：“吾收汝表，俟主上西归，当使狱吏字字问汝。”王承休妻严氏美，蜀主私焉，故锐意欲行。

冬十月，排陈斩斫使李绍琛与李严将骁骑三千、步兵万人为前锋。招讨判官陈乂至宝鸡，称疾乞留。李愚厉声曰：“陈乂见利则进，惧难则止。今大军涉险，人心易摇，宜斩以徇。”由是军中无敢顾望者。乂，蓟州人也。

癸亥，蜀主引兵数万发成都，甲子，至汉州。武兴节度使王承捷告唐兵西上，蜀主以为群臣同谋沮已，犹不信，大言曰：“吾方欲耀武。”遂东行。在道，与群臣赋诗，殊不为意。

丁丑，李绍琛攻蜀威武城，蜀指挥使唐景思将兵出降。城使周彦禋等知不能守，亦降。景思，秦州人也。得城中粮二十万斛。绍琛纵其败兵万馀人逸去，因倍道趣凤州。李严飞书以谕王承捷。李继曮竭凤翔蓄积以馈军，不能充，人情忧恐。郭崇韬入散关，指其山曰：“吾辈进无成功，不复得还此矣。当尽力一决。今馈运将竭，宜先取凤州，因其粮。”诸将皆言蜀地险固，未可长驱，宜按兵观衅。崇韬以问李愚，愚曰：“蜀人苦其主荒淫，莫为之用。宜乘其人情崩离，风驱霆击，彼皆破胆，虽有险阻，谁与守之。兵势不可缓也。”是日，李绍琛告捷，崇韬喜，谓愚曰：“公料敌如此，吾复何忧。”乃倍道而进。戊寅，王承捷以凤、兴、文、扶四川印节迎降，得兵八千，粮四十万斛。崇韬曰：“平蜀必矣。”即以都统牒命承捷摄武兴节度使。

己卯，蜀主至利州，威武败卒奔还，始信唐兵之来。王宗弼、宋光嗣言于蜀主曰：“东川、山南兵力尚完，陛下但以大军扼利州，唐人安敢悬兵深入。”从之。庚辰，以随驾清道指挥使王宗勋、王宗俨、兼侍中王宗昱为三招讨，将兵三万逆战。从驾兵自绵、汉至深渡，千里相属，皆怨愤，曰：“龙武军粮饷倍于他军，他军安能御敌。”

李绍琛等过长举，兴州都指挥使程奉琏将所部兵五百来降，且请先治桥栈以俟唐军，由是军行无险阻之虞。辛巳，兴州刺史王承鉴弃城走，绍琛等克兴州，郭崇韬以唐景思摄兴州刺史。乙酉，成州刺史王承朴弃城走。李绍琛等与蜀三招讨战于三泉，蜀兵大败，斩首五千级，馀众溃走。又得粮十五万斛于三泉，由是军食优足。

蜀主闻王宗勋等败，自利州倍道西走，断桔柏津浮梁。命中书令、判六军诸卫事王宗弼将大军守利州，且令斩王宗勋等三招讨。

李绍琛昼夜兼行趣利州。蜀武德留后宋光葆遗郭崇韬书，请唐兵不入境，当举巡属内附。苟不如约，则背城决战，以报本朝。崇韬复书抚纳之。己丑，魏王继岌至兴州，光葆以梓、绵、剑、龙、普五州，武定节度使王承弘肇以洋、蓬、壁三州，山南节度使兼侍中王宗威以梁、开、通、渠、麟五州，阶州刺史王崇岳以阶州，皆降。承弘肇，宗侃之子也。自馀城镇，皆望风款附。

天雄节度使王承休与副使安重霸谋掩击唐军，重霸曰：“击之不胜，则大事去矣。蜀中精兵十万，天下险固，唐兵虽勇，安能直度剑门邪。然公受国恩，闻难不可不赴，愿与公俱西。”承休素亲信之，以为然。重霸请赂羌人买文、扶州路以归，承休从之，使重霸将龙武军及所募兵万二千人以从。将行，州人饯于城外。承休上道，重霸拜于马前曰：“国家竭力以得秦、陇，若从开府还朝，谁当守之。开府行矣，重霸请为公留守。”承休业已上道，无如之何，遂与招讨副使王宗汭自文、扶而南。其地皆不毛，羌人抄之，且战且行，士卒冻馁，比至茂州，馀众二千而已。重霸遂以秦、陇来降。

郭崇韬遗王宗弼等书，为陈利害。李绍琛未至利州，宗弼弃城引兵西归。王宗勋等三招讨追及宗弼于白艻，宗弼怀中探诏书示之曰：“宋光嗣令我杀尔曹。”因相持而泣，遂合谋送款于唐。

十一月丙申，蜀主至成都，百官及后宫迎于七里亭。蜀主入妃嫔中作回鹘队入宫。丁酉，出见群臣于文明殿，泣下沾襟，君臣相视，竟无一言以救国患。

戊戌，李绍琛至利州，修桔柏浮梁。昭武节度使林思谔先弃城奔阆州，遣使请降。甲辰，魏王继岌至剑州，蜀武信节度使兼中书令王宗寿以遂、合、渝、泸、昌五州降。

王宗弼至成都，登太玄门，严兵自卫。蜀主及太后自往劳之，宗弼骄慢，无复臣礼。乙巳，劫迁蜀主及太后、后宫、诸王于西宫，收其玺绶，使亲吏于义兴门邀取内库金帛，悉归其家。其子承涓杖剑入宫，取蜀主宠姫数人以归。丙午，宗弼自称权西川兵马留后。

李绍琛进至绵州，仓库、居民已为蜀兵所燔，又断绵江浮梁，水深，无舟楫可渡。绍琛谓李严曰：“吾悬军深入，利在速战。乘蜀人破胆之时，但得百骑过鹿头关，彼且迎降不暇。若俟修缮桥梁，必留数日，或教王衍坚闭近关，折吾兵势，倘延旬浃，则胜负未可知矣。”乃与严乘马浮渡江，从兵得济者仅千人，溺死者亦千馀人，遂入鹿头关。丁未，进据汉州。居三日，后军始至。

王宗弼遣使以币马牛酒劳军，且以蜀主书遗李严曰：“公来吾即降。”或谓严曰：“公首建伐蜀之策，蜀人怨公深入骨髓，不可往。”严不从，欣然驰入成都，抚谕吏民，告以大军继至。蜀君臣后宫皆恸哭。蜀主引严见太后，以母、妻为托。宗弼犹乘城为守备，严悉命撤去楼橹。

己酉，魏王继岌至绵州，蜀主命翰林学士李昊草降表，又命中书侍郎、同平章事王锴草降书，遣兵部侍郎欧阳彬奉之以迎继岌及郭崇韬。

王宗弼称蜀君臣久欲归命，而内枢密使宋光嗣、景润澄、宣徽使李周辂、欧阳晃荧惑蜀主，皆斩之，函首送继岌。又责文思殿大学士、礼部尚书、成都尹韩昭佞谀，枭于金马坊门。内外马步都指挥使兼中书令徐延琼、果州团练使潘在迎、嘉州刺史顾在珣及诸贵戚皆惶恐，倾其家金帛妓妾以赂宗弼，仅得免死。凡素所不快者，宗弼皆杀之。

辛亥，继岌至德阳，宗弼遣使奉笺，称已迁蜀主于西第，安抚军城，以俟王师。又使其子承班以蜀主后宫及珍玩赂继岌及郭崇韬，求西川节度使。继岌曰：“此皆我家物，奚以献为。”留其物而遣之。

李绍琛留汉州八日，以俟都统。甲寅，继岌至汉州，王宗弼迎谒。乙卯，至成都。丙辰，李严引蜀主及百官仪卫出降于升迁桥，蜀主白衣、衔璧、牵羊，草绳萦首，百官衰绖、徒跣、舆榇，号哭俟命。继岌受璧，崇韬解缚、焚榇，承制释罪，君臣东北向拜谢。丁巳，大军入成都。崇韬禁军士侵掠，市不改肆。自出师至克蜀，凡七十日。得节度十，州六十四，县二百四十九，兵三万，铠仗、钱粮、金银、缯锦共以千万计。

高季兴闻蜀亡，方食，失匕箸，曰：“是老夫之过也。”梁震曰：“不足忧也。唐主得蜀益骄，亡无日矣，安知其不为吾福。”

楚王殷闻蜀亡，上表称“臣已营衡、麓之间为菟裘之地，愿上印绶，以保馀龄。”上优诏慰谕之。

十二月癸酉，王承休、王宗汭至成都，魏王继岌诘之曰：“居大镇，拥强兵，何以不拒战。”对曰：“畏大王神武。”曰：“然则何不降。”对曰：“王师不入境。”曰：“所俱入羌者几人。”对曰：“万二千人。”曰：“今归者几人。”对曰：“二千人。”曰：“可以偿万人之死矣。”皆斩之，并其子。

闰十二月丁酉，诏蜀朝所署官四品以上降授有差，五品以下才地无取者悉纵归田里。其先降及有功者，委崇韬随事奖任。又赐王衍诏，略曰：“固当裂土而封，必不薄人于险。三辰在上，一言不欺。”

明宗天成元年春正月庚申，魏王继岌遣李继曮、李严部送王衍及其宗族、百官数千人诣洛阳。二月乙巳，王衍至长安，有诏止之。

三月，伶人景进等言于帝曰：“魏王未至，康延孝初平，西南犹未安。王衍族党不少，闻车驾东征，恐其为变，不若除之。”帝乃遣中使向延嗣赍敕往诛之，敕曰：“王衍一行，并从杀戮。”已印画，枢密使张居翰覆视，就殿柱揩去“行。”字，改为“家。”字，由是蜀百官及衍仆役获免者千馀人。延嗣至长安，尽杀衍宗族于秦川驿。衍母徐氏且死，呼曰：“吾儿以一国迎降，不免族诛，信义俱弃，吾知汝行亦受祸矣。”

夏六月，蜀百官至洛阳，永平节度使兼侍中马全曰：“国亡至此，生不如死。”不食而卒。以平章事王锴等为诸州府刺史、少尹、判官、司马，亦有复归蜀者。

三年夏六月，陕州行军司马王宗寿表请葬故蜀主王衍。秋七月乙巳，赠衍顺正公，以诸侯礼葬之。