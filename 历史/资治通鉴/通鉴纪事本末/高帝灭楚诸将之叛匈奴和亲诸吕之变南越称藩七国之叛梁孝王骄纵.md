秦二世二年。初，楚怀王与诸将约，先入定关中者王之。当是时，秦兵强，常乘胜逐北，诸将莫利先入关。独项羽怨秦之杀项梁，奋，愿与沛公西入关。怀王诸老将皆曰：“项羽为人慓悍猾贼。尝攻襄城，襄城无遗类，皆坑之，诸所过无不残灭。且楚数进取，前陈王、项梁皆败。不如更遣长者，扶义而西，告谕秦父兄。秦父兄苦其主久矣，今诚得长者往，无侵暴，宜可下。项羽不可遣。独沛公素宽大长者，可遣。”怀王乃不许项羽，而遣沛公西略地，收陈王、项梁散卒以伐秦。

汉高祖元年冬十月，沛公西入咸阳，诸将皆争走金帛财物之府分之，萧何独先入收秦丞相府图籍藏之，以此沛公得具知天下厄塞、户口多少、强弱之处。沛公见秦宫室、帷帐、狗马、重宝、妇女以千数，意欲留居之。樊哙谏曰：“沛公欲有天下耶。将为富家翁耶。凡此奢丽之物，皆秦所以亡也，沛公何用焉。愿急还霸上，无留宫中。”沛公不听。张良曰：“秦为无道，故沛公得至此。夫为天下除残贼，宜缟素为资。今始入秦，即安其乐，此所谓助桀为虐。且忠言逆耳利于行，毒药苦口利于病，愿沛公听樊哙言。”沛公乃还军霸上。


十一月，沛公悉召诸县父老豪杰谓曰：“父老苦秦苛法久矣。吾与诸侯约，先入关者王之，吾当王关中。与父老约，法三章耳：杀人者死，伤人及盗抵罪。馀悉除去秦法。诸吏民皆案堵如故。凡吾所以来，为父老除害，非有所侵暴，无恐。且吾所以还军霸上，待诸侯至而定约束耳。”乃使人与秦吏行县乡邑，告谕之。秦民大喜，争持牛羊酒食献飨军士。沛公又让不受，曰：“仓粟多，非乏，不欲费民。”民又益喜，唯恐沛公不为秦王。


项羽既定河北，率诸侯兵西入关。先是，诸侯吏卒、繇使、屯戍过秦中者，秦中吏卒遇之多无状。及章邯以秦军降诸侯，诸侯吏卒乘胜多奴虏使之，轻折辱秦吏卒。秦吏卒多怨，窃言曰：“章将军等诈吾属降诸侯。今能入关破秦，大善。即不能，诸侯虏吾属而东，秦又尽诛吾父母妻子，柰何。”诸将微闻其计，以告项羽。项羽召黥布、蒲将军计曰：“秦吏卒尚众，其心不服。至关不听，事必危。不如击杀之，而独与章邯、长史欣、都尉翳入秦。”于是楚军夜击坑秦卒二十馀万人新安城南。


或说沛公曰：“秦富十倍天下，地形强。闻项羽号章邯为雍王，王关中，今则来，沛公恐不得有此。可急使兵守函谷关，无内诸侯军，稍征关中兵以自益，距之。”沛公然其计，从之。已而项羽至关，关门闭。闻沛公已定关中，大怒，使黥布等攻破函谷关。十二月，项羽进至戏。沛公左司马曹无伤使人言项羽曰：“沛公欲王关中，令子婴为相，珍宝尽有之。”欲以求封。项羽大怒，飨士卒，期旦日击沛公军。当是时，项羽兵四十万，号百万，在新丰鸿门。沛公兵十万，号二十万，在霸上。范增说项羽曰：“沛公居山东时，贪财好色。今入关，财物无所取，妇女无所幸，此其志不在小。吾令人望其气，皆为龙虎，成五采，此天子气也。急击勿失。”


楚左尹项伯者，项羽季父也，素善张良，乃夜驰之沛公军，私见张良，具告以事，欲呼与俱去，曰：“毋俱死也。”张良曰：“臣为韩王送沛公，沛公今有急，亡去不义，不可不语。”良乃入，具告沛公。沛公大惊。良曰：“料公士卒足以当项羽乎？”沛公默然，曰：“固不如也。且为之奈何？”张良曰：“请往谓项伯，言沛公之不敢叛也。”沛公曰：“君为我呼入。”良出，固要项伯，项伯即入见沛公。沛公奉卮酒为寿，约为婚姻，曰：“吾入关，秋毫不敢有所近，籍吏民，封府库而待将军。所以遣将守关者，备他盗之出入与非常也。日夜望将军至，岂敢反乎。愿伯具言臣之不敢倍德也。”项伯许诺，谓沛公曰：“旦日不可不蚤自来谢。”沛公曰：“诺。”于是项伯复夜去，至军中，具以沛公言报项羽。因言曰：“沛公不先破关中，公岂敢入乎。今人有大功而击之，不义也。不如因善遇之。”项羽许诺。

沛公旦日从百馀骑来见项羽鸿门，谢曰：“臣与将军戮力而攻秦，将军战河北，臣战河南，不自意能先入关破秦，得复见将军于此。今者有小人之言，令将军与臣有隙。”项羽曰：“此沛公左司马曹无伤言之。不然，籍何以至此？”项羽因留沛公与饮。范增数目项羽，举所佩玉玦以示之者三，项羽默然不应。范增起，出召项庄，谓曰：“君王为人不忍，若入前为寿，寿毕，请以剑舞，因击沛公于坐，杀之。不者，若属皆且为所虏。”庄则入为寿。寿毕，曰：“军中无以为乐，请以剑舞。”项羽曰：“诺。”项庄拔剑起舞，项伯亦拔剑起舞，常以身翼蔽沛公，庄不得击。于是张良至军门，见樊哙。哙曰：“今日之事何如？”良曰：“今项庄拔剑舞，其意常在沛公也。”哙曰：“此迫矣。臣请入，与之同命。”哙即带剑拥盾入军门，卫士欲止不内，樊哙侧其盾以撞，卫士仆地，遂入，披帷立，瞋目视项羽，头发上指，目眦尽裂。项羽按剑而跽曰：“客何为者。”张良曰：“沛公之参乘樊哙也。”项羽曰：“壮士。赐之卮酒。”哙立而饮之。项羽曰：“壮士。复能饮乎？”樊哙曰：“臣死且不避，卮酒安足辞。夫秦有虎狼之心，杀人如不能举，刑人如恐不胜，天下皆叛之。怀王与诸将约曰：先破秦入咸阳者王之。今沛公先破秦入咸阳，毫毛不敢有所近，还军霸上，以待将军。劳苦而功高如此，未有封爵之赏，而听细人之说，欲诛有功之人。此亡秦之续耳，窃为将军不取也。”项羽未有以应，曰：“坐。”樊哙从良坐。

坐须臾，沛公起如厕，因招樊哙出。沛公曰：“今者出，未辞也，为之奈何？”樊哙曰：“如今人方为刀俎，我方为鱼肉，何辞为。”于是遂去。鸿门去霸上四十里，沛公则置车骑，脱身独骑，樊哙、夏侯婴、靳强、纪信等四人持剑盾步走，从骊山下，道芷阳间行趣霸上。留张良使谢项羽，以白璧献羽，玉斗与亚父。沛公谓良曰：“从此道至吾军，不过二十里耳。度我至军中，公乃入。”沛公已去，间至军中，张良入谢曰：“沛公不胜杯杓，不能辞。谨使臣良奉白璧一双，再拜献将军足下。玉斗一双，再拜奉亚父足下。”项羽曰：“沛公安在？”良曰：“闻将军有意督过之，脱身独去，已至军矣。”项羽则受璧，置之坐上。亚父受玉斗，置之地，拔剑撞而破之。曰：“唉。竖子不足与谋。夺将军天下者，必沛公也，吾属今为之虏矣。”沛公至军，立诛杀曹无伤。

居数日，项羽引兵西屠咸阳，杀秦降王子婴，烧秦宫室，火三月不灭。收其货宝、妇女而东。秦民大失望。

韩生说项羽曰：“关中阻山带河，四塞之地，地肥饶，可都以霸。”项羽见秦宫室皆已烧残破，又心思东归，曰：“富贵不归故乡，如衣绣夜行，谁知之者。”韩生退曰：“人言楚人沐猴而冠耳，果然。”项羽闻之，烹韩生。

项羽使人致命怀王，怀王曰：“如约。”项羽怒曰：“怀王者，吾家所立耳，非有功伐，何以得专主约。天下初发难时，假立诸侯后以伐秦。然身被坚执锐首事，暴露于野三年，灭秦定天下者，皆将相诸君与籍之力也。怀王虽无功，固当分其地而王之。”诸将皆曰：“善。”春正月，羽阳尊怀王为义帝，曰：“古之帝者，地方千里，必居上游。”乃徙义帝于江南，都郴。

二月，羽分天下王诸将。羽自立为西楚霸王，王梁、楚地九郡，都彭城。羽与范增疑沛公，而业已讲解，又恶负约，乃阴谋曰：“巴、蜀道险，秦之迁人皆居之。”乃曰：“巴、蜀亦关中地也。”故立沛公为汉王，王巴、蜀、汉中，都南郑。而三分关中，王秦降将，以距塞汉路。章邯为雍王，王咸阳以西，都废丘。长史欣者，故为栎阳狱掾，尝有德于项梁。都尉董翳者，本劝章邯降楚。故立欣为塞王，王咸阳以东至河，都栎阳。立翳为翟王，王上郡，都高奴。项羽欲自取梁地，乃徙魏王豹为西魏王，王河东，都平阳。瑕丘申阳者，张耳嬖臣也，先下河南郡，迎楚河上，故立申阳为河南王，都洛阳。韩王成因故都，都阳翟。赵将司马卬定河内，数有功，故立为殷王，王河内，都朝歌。徙赵王歇为代王。赵相张耳素贤，又从入关，故立耳为常山王，王赵地，治襄国。当阳君黥布为楚将，常冠军，故立布为九江王，都六。番君吴芮率百越佐诸侯，又从入关，故立芮为衡山王，都邾。义帝柱国共敖将兵击南郡，功多，因立敖为临江王，都江陵。徙燕王韩广为辽东王，都无终。燕将臧荼从楚救赵，因从入关，故立荼为燕王，都蓟。徙齐王田市为胶东王，都即墨。齐将田都从楚救赵，因从入关，故立都为齐王，都临淄。项羽方渡河救赵，田安下济北数城，引其兵降项羽，故立安为济北王，都博阳。田荣数负项梁，又不肯将兵从楚击秦，以故不封。成安君陈馀弃将印去，不从入关，亦不封。客多说项羽曰：“张耳、陈馀一体有功于赵，今耳为王，馀不可以不封。”羽不得已，闻其在南皮，因环封之三县。番君将梅𫓶功多，封十万户侯。

汉王怒，欲攻项羽，周勃、灌婴、樊哙皆劝之。萧何谏曰：“虽王汉中之恶，不犹愈于死乎？”汉王曰：“何为乃死也。”何曰：“今众弗如，百战百败，不死何为。夫能诎于一人之下，而信于万乘之上者，汤、武是也。臣愿大王王汉中，养其民以致贤人，收用巴、蜀，还定三秦，天下可图也。”汉王曰：“善。”乃遂就国，以何为丞相。汉王赐张良金百镒，珠二斗，良具以献项伯。汉王亦因令良厚遗项伯，使尽请汉中地，项王许之。

夏四月，诸侯罢戏下兵，各就国。项王使卒三万人从汉王之国。楚与诸侯之慕从者数万人，从杜南入蜀中。张良送至褒中，汉王遣良归韩。良因说汉王烧绝所过栈道，以备诸侯盗兵，且示项羽无东意。

六月，田荣杀齐王市，自立为齐王。

初，淮阴人韩信，家贫无行。不得推择为吏。及项梁渡淮，信杖剑从之，居麾下，无所知名。项梁败，又属项羽，羽以为郎中。数以策干羽，羽不用。汉王入蜀，信亡楚归汉。信数与萧何语，何奇之。汉王至南郑，诸将及士卒皆歌讴思东归，多道亡者。信度何等已数言王，王不我用，即亡去。何闻信亡，不及以闻，自追之。人有言王曰：“丞相何亡。”王大怒，如失左右手。居一二日何来谒王，王且怒且喜，骂何曰：“若亡，何也？”何曰：“臣不敢亡也，臣追亡者耳。”王曰：“若所追者谁。”何曰：“韩信也。”王复骂曰：“诸将亡者以十数，公无所追，追信，诈也。”何曰：“诸将易得耳。至如信者，国士无双。王必欲长王汉中，无所事信。必欲争天下，非信无可与计事者。顾王策安所决耳。”王曰：“吾亦欲东耳，安能郁郁久居此乎？”何曰：“计必欲东，能用信，信即留。不能用，信终亡耳。”王曰：“吾为公以为将。”何曰：“虽为将，信不留。”王曰：“以为大将。”何曰：“幸甚。”于是王欲召信拜之。何曰：“王素慢无礼，今拜大将，如呼小儿，此乃信所以去也。王必欲拜之，择良日，斋戒，设坛场，具礼，乃可耳。”王许之。诸将皆喜，人人各自以为得大将。至拜大将，乃韩信也，一军皆惊。

信拜礼毕，上坐。王曰：“丞相数言将军，将军何以教寡人计策。”信辞谢，因王问曰：“今东乡争权天下，岂非项王邪？”汉王曰：“然。”曰：“大王自料勇悍仁强孰与项王。”汉王默然良久，曰：“不如也。”信再拜贺曰：“惟信亦以为大王不如也。然臣尝事之，请言项王之为人也。项王喑恶叱吒，千人皆废，然不能任属贤将，此特匹夫之勇耳。项王见人恭敬慈爱，言语呕呕，人有疾病，涕泣分食饮。至使人有功当封爵者，印刓敝，忍不能予，此所谓妇人之仁也。项王虽霸天下而臣诸侯，不居关中而都彭城。背义帝之约，而以亲爱王，诸侯不平。逐其故主而王其将相，又迁逐义帝置江南，所过无不残灭，百姓不亲附，特劫于威强耳。名虽为霸，实失天下心，故其强易弱。今大王诚能反其道，任天下武勇，何所不诛。以天下城邑封功臣，何所不服。以义兵从思东归之士，何所不散。且三秦王为秦将，将秦子弟数岁矣，所杀亡不可胜计，又欺其众降诸侯，至新安，项王诈坑秦降卒二十馀万，唯独邯、欣、翳得脱。秦父兄怨此三人，痛入骨髓。今楚强以威王此三人，秦民莫爱也。大王之入武关，秋毫无所害，除秦苛法，与秦民约法三章，秦民无不欲得大王王秦者。于诸侯之约，大王当王关中，关中民咸知之。大王失职入汉中，秦民无不恨者。今大王举而东，三秦可传檄而定也。”于是汉王大喜，自以为得信晚。遂听信计，部署诸将所击。留萧何收巴、蜀租，给军粮食。

八月，汉王引兵从故道出，袭雍，雍王章邯迎击汉陈仓。雍兵败，还走。止，战好畤，又败，走废丘。汉王遂定雍地，东至咸阳，引兵围雍王于废丘，而遣诸将略地。塞王欣、翟王翳皆降，以其地为渭南、河上、上郡。令将军薛欧、王吸出武关，因王陵兵以迎太公、吕后。项王闻之，发兵距之阳夏，不得前。王陵者，沛人也，先聚党数千人居南阳，至是始以兵属汉。项王取陵母置军中，陵使至，则东乡坐陵母，欲以招陵。陵母私送使者，泣曰：“愿为老妾语陵，善事汉王。汉王长者，终得天下，毋以老妾故持二心。妾以死送使者。”遂伏剑而死。项王怒，烹陵母。

项王以故吴令郑昌为韩王，以距汉。

张良遗项王书曰：“汉王失职，欲得关中，如约即止，不敢东。”又以齐、梁反书遗项王曰：“齐欲与赵并灭楚。”项王以此无西意，而北击齐。是岁，项王使趣义帝行，其群臣左右稍稍叛之。

二年冬十月，项王密使九江、衡山、临江王击义帝，杀之江中。

陈馀悉三县兵与齐兵共袭常山。常山王张耳败走汉，谒汉王于废丘，汉王厚遇之。陈馀迎赵王于代，复为赵王。赵王德陈馀，立以为代王。陈馀为赵王弱，国初定，不之国，留傅赵王而使夏说以相国守代。

张良自韩间行归汉，汉王以为成信侯。良多病，未尝特将，常为画策臣，时时从汉王。汉王如陕，镇抚关外父老。河南王申阳降，置河南郡。

汉王以韩襄王孙信为韩太尉，将兵略韩地。信急击韩王昌于阳城，昌降。十一月，立信为韩王，常将韩兵从汉王。汉王还都栎阳。诸将拔陇西。

春正月，项王北至城阳。齐王荣将兵会战，败走平原，平原民杀之。项王复立田假为齐王。遂北至北海，烧夷城郭、室屋，坑田荣降卒，系虏其老弱妇女，所过多所残灭。齐民相聚叛之。

汉将拔北地，虏雍王弟平。

三月，汉王自临晋渡河，魏王豹降，将兵从。下河内，虏殷王卬，置河内郡。

初，阳武人陈平事魏王咎于临济，为太仆，说魏王，不听。人或谗之，平亡去。后事项羽，赐爵为卿。殷王反楚，项羽使平击降之，还，拜为都尉，赐金二十镒。居无何，汉王攻下殷，项王怒，将诛定殷将吏。平惧，乃封其金与印，使使归项王，而挺身间行，杕剑亡。渡河，归汉王于修武，因魏无知求见汉王。汉王召入，赐食，遣罢就舍。平曰：“臣为事来，所言不可以过今日。”于是汉王与语而说之，问曰：“子之居楚何官。”曰：“为都尉。”是日即拜平为都尉，使为参乘，典护军。诸将尽讙曰：“大王一日得楚之亡卒，未知其高下，而即与同载，反使监护长者。”汉王闻之，愈益幸平。

汉王南渡平阴津，至洛阳。新城三老董公遮说王曰：“臣闻顺德者昌，逆德者亡。兵出无名，事故不成。故曰明其为贼，敌乃可服。项羽为无道，放杀其主，天下之贼也。夫仁不以勇，义不以力，大王宜率三军之众为之素服，以告诸侯而伐之，则四海之内莫不仰德，此三王之举也。”于是汉王为义帝发丧，袒而大哭，哀临三日。发使告诸侯曰：天下共立义帝，北面事之。今项羽放杀义帝江南，大逆无道。寡人悉发关中兵，收三河士，南浮江、汉以下，愿从诸侯王击楚之杀义帝者。”使者至赵，陈馀曰：“汉杀张耳乃从。”于是汉王求人类张耳者斩之，持其头遗陈馀，馀乃遣兵助汉。

田荣弟横收散卒得数万人，起城阳。夏四月，立荣子广为齐王，以拒楚。项王因留，连战未能下。虽闻汉东，既击齐，欲遂破之而后击汉，汉王以故得率诸侯兵凡五十六万人伐楚。到外黄，彭越将其兵三万馀人归汉。汉王曰：“彭将军收魏地得十馀城，欲急立魏后。今西魏王豹，真魏后。”乃拜彭越为魏相国，擅将其兵略定梁地。汉王遂入彭城，收其货宝、美人，日置酒高会。项王闻之，令诸将击齐，而自以精兵三万人南，从鲁出胡陵至萧。晨，击汉军而东至彭城，日中，大破汉军。汉军皆走，相随入谷、泗水，死者十馀万人。汉卒皆南走山，楚又追击，至灵璧东睢水上。汉军却，为楚所挤，卒十馀万人皆入睢水，水为之不流。围汉王三匝。会大风从西北起，折木发屋，扬沙石，窈冥昼晦，逄迎楚军大乱，坏散，而汉王乃得与数十骑遁去。欲过沛，收家室，而楚亦使人之沛取汉王家。家皆亡，不与汉王相见。汉王道逢孝惠、鲁元公主，载以行。楚骑追之，汉王急，推堕二子车下。滕公为太仆，常下收载之。如是者三。曰：“今虽急，不可以驱，奈何弃之？”故徐行。汉王怒，欲斩之者十馀，滕公卒保护，脱二子。审食其从太公吕后间行求汉王，不相遇，反遇楚军。楚军与归，项王常置军中为质。是时，吕后兄周吕侯为汉将兵，居下邑，汉王间往从之，稍稍收其士卒。诸侯皆背汉，复与楚。塞王欣、翟王翳亡降楚。

田横进攻田假，假走楚，楚杀之。横遂复定三齐之地。

汉王问群臣曰：“吾欲捐关以东等弃之，谁可与共功者。”张良曰：“九江王布，楚枭将，与项王有隙，彭越与齐反梁地，此两人可急使。而汉王之将，独韩信可属大事，当一面。即欲捐之，捐之此三人，则楚可破也。”

初，项王击齐，征兵九江，九江王布称病不往，遣将将军数千人行。汉之破楚彭城，布又称病不佐楚。楚王由此怨布，数使使者诮让，召布。布愈恐，不敢往。项王方北忧齐、赵。西患汉，所与者独九江王，又多布材，欲亲用之，以故未之击。汉王自下邑徙军砀，遂至虞。谓左右曰：“如彼等者，无足与计天下事。”谒者随何进曰：“不审陛下所谓。”汉王曰：“孰为我使九江，令之发兵倍楚。留项王数月，我之取天下可以百全。”随何曰：“臣请使之。”汉王使与二十人俱。

五月，汉王至荥阳，诸败军皆会，萧何亦发关中老弱未傅者悉诣荥阳，汉军复大振。楚起于彭城，常乘胜逐北，与汉战荥阳南京、索间。楚骑来众，汉王择军中可为骑将者，皆推故秦骑士重泉人李必、骆甲。汉王欲拜之，必、甲曰：“臣故秦民，恐军不信，臣愿得大王左右善骑者傅之。”乃拜灌婴为中大夫，令李必、骆甲为左右校尉，将骑兵击楚骑于荥阳东，大破之，楚以故不能过荥阳而西。汉王军荥阳，筑甬道属之河，以取敖仓粟。

魏王豹谒归视亲疾，至则绝河津，反为楚。六月，汉王还栎阳。

汉王引水灌废丘，废丘降，章邯自杀。尽定雍地，以为中地、北地、陇西郡。

秋八月，汉王如荥阳，命萧何守关中侍太子，为法令约束，立宗庙、社稷、宫室、县邑，事有不及奏决者辄以便宜施行，上来，以闻。计关中户口，转漕、调兵以给军，未尝乏绝。

汉王使郦食其往说魏王豹，且召之。豹不听，曰：“汉王慢而侮人，骂詈诸侯、群臣如骂奴耳，吾不忍复见也。”于是汉王以韩信为左丞相，与灌婴、曹参俱击魏。汉王问食其“魏大将谁也。”对曰：“柏直。”王曰：“是口尚乳臭，安能当韩信”“骑将谁也。”曰：“冯敬。”曰：“是秦将冯无择子也，虽贤，不当灌婴”“步卒将谁也”。曰：“项它。”曰：“不能当曹参。吾无患矣。”韩信亦问郦生“魏得无用周叔为大将乎？”郦生曰：“柏直也。”信曰：“竖子耳。”遂进兵。魏王盛兵蒲阪以塞临晋。信乃益为疑兵，陈船欲渡临晋，而伏兵从夏阳以木罂渡军，袭安邑。魏王豹惊，引兵迎信。九月，信击虏豹，传诣荥阳。悉定魏地，置河东、上党、太原郡。

汉之败于彭城而西也，陈馀亦觉张耳不死，即背汉。韩信既定魏，使人请兵三万人，愿以北举燕、赵，东击齐，南绝楚粮道。汉王许之，乃遣张耳与俱，引兵东，北击赵、代。后九月，信破代兵，禽夏说于阏与。信之下魏破代，汉辄使人收其精兵诣荥阳以距楚。

三年冬十月，韩信、张耳以兵数万东击赵。赵王及成安君陈馀闻之，聚兵井陉口，号二十万。广武君李左车说成安君曰：“韩信、张耳乘胜而去国远斗，其锋不可当。臣闻千里馈粮，士有饥色。樵苏后爨，师不宿饱。今井陉之道，车不得方轨，骑不得成列，行数百里，其势粮食必在其后。愿足下假奇兵三万人，从间路绝其辎重，足下深沟高垒勿与战。彼前不得斗，退不得还，野无所掠，不至十日而两将之头可致于麾下，否则必为二子所禽矣。”成安君尝自称义兵，不用诈谋奇计，曰：“韩信兵少而疲，如此避而不击，则诸侯谓吾怯，而轻来伐我矣。”

韩信使人间视，知其不用广武君策，则大喜，乃敢引兵遂下。未至井陉口三十里，止舍。夜半传发，选轻骑二千人，人持一赤帜，从间道萆山而望赵军，诫曰：“赵见我走，必空壁逐我，若疾入赵壁，拔赵帜，立汉赤帜。”令其裨将传餐，曰：“今日破赵会食。”诸将皆莫信，佯应曰：“诺。”信曰：“赵已先据便地为壁，且彼未见吾大将旗鼓，未肯击前行，恐吾至阻险而还也。”乃使万人先行，出，背水陈。赵军望见而大笑。平旦，信建大将旗鼓，鼓行出井陉口，赵开壁击之，大战良久。于是信与张耳佯弃鼓旗走水上军，水上军开入之，复疾战。赵果空壁争汉旗鼓，逐信、耳。信、耳已入水上军，军皆殊死战，不可败。信所出奇兵二千骑，共候赵空壁逐利，则驰入赵壁，皆拔赵旗，立汉赤帜二千。赵军已不能得信等，欲还归壁，壁皆汉赤帜，见而大惊，以为汉皆已得赵王将矣。兵遂乱，遁走，赵将虽斩之，不能禁也。于是汉兵夹击，大破赵军，斩成安君泜水上，禽赵王歇。

诸将效首虏，毕贺，因问信曰：“兵法右倍山陵，前左水泽。今者将军令臣等反背水陈，曰破赵会食，臣等不服，然竟以胜，此何术也。”信曰：“此在兵法，顾诸君不察耳。兵法不曰陷之死地而后生，置之亡地而后存。且信非得素拊循士大夫也，此所谓驱市人而战之，其势非置之死地，使人人自为战。今予之生地，皆走，宁尚可得而用之乎？”诸将皆服，曰：“善，非臣所及也。”

信募生得广武君者予千金。有缚致麾下者，信解其缚，东向坐，师事之。问曰：“仆欲北攻燕，东伐齐，何若而有功。”广武君辞谢曰：“臣败亡之虏，何足以权大事乎？”信曰：“仆闻之，百里奚居虞而虞亡，在秦而秦霸，非愚于虞而智于秦也，用与不用，听与不听也。诚令成安君听足下计，若信者亦已为禽矣。以不用足下，故信得侍耳。今仆委心归计，愿足下勿辞。”广武君曰：“今将军涉西河，虏魏王，禽夏说，东下井陉，不终朝而破赵二十万众，诛成安君。名闻海内，威震天下，农夫莫不辍耕释耒，褕衣甘食，倾耳以待命者，此将军之所长也。然而众劳卒罢，其实难用。今将军欲举倦敝之兵，顿之燕坚城之下，欲战不得，攻之不拔，情见势屈，旷日持久，粮食单竭，燕既不服，齐必距境以自强。燕、齐相持而不下，则刘、项之权未有所分也，此将军所短也。善用兵者，不以短击长，而以长击短。”韩信曰：“然则何由。”广武君对曰：“方今为将军计，莫如按甲休兵，镇抚赵民，百里之内，牛酒日至，以飨士大夫，北首燕路，而后遣辩士奉咫尺之书，暴其所长于燕，燕必不敢不听从。燕已从而东临齐，虽有智者，亦不知为齐计矣。如是，则天下事皆可图也。兵固有先声而后实者，此之谓也。”韩信曰：“善。”从其策，发使使燕，燕从风而靡。遣使报。汉，且请以张耳王赵，汉王许之。楚数使奇兵渡河击赵，张耳、韩信往来救赵，因行定赵城邑，发兵诣汉。

十一月，随何至九江，九江太宰主之，三日不得见。随何说太宰曰：“王之不见何，必以楚为强，以汉为弱也，此臣之所以为使。使何得见，言之而是，大王所欲闻也。言之而非，使何等二十人伏斧质九江市，足以明王倍汉而与楚也。”太宰乃言之王，王见之。随何曰：“汉王使臣敬进书大王御者，窃怪大王与楚何亲也。”九江王曰：“寡人北乡而臣事之。”随何曰：“大王与项王俱列为诸侯，北乡而臣事之者，必以楚为强，可以托国也。项王伐齐，身负版筑，为士卒先。大王宜悉九江之众，身自将之，为楚前锋，今乃发四千人以助楚。夫北面而臣事人者，固若是乎。汉王入彭城，项王未出齐也。大王宜悉九江之兵渡淮，日夜会战彭城下。大王乃抚万人之众，无一人渡淮者，垂拱而观其孰胜。夫托国于人者，固若是乎。大王提空名以乡楚，而欲厚自托，臣窃为大王不取也。然而大王不背楚者，以汉为弱也。夫楚兵虽强，天下负之以不义之名，以其背盟约而杀义帝也。汉王收诸侯，还守成皋、荥阳，下蜀、汉之粟，深沟壁垒，分卒守徼乘塞。楚人深入敌国八九百里，老弱转粮千里之外。汉坚守而不动，楚进则不得攻，退则不能解，故曰楚兵不足恃也。使楚胜汉，则诸侯自危惧而相救。夫楚之强，适足以致天下之兵耳。故楚不如汉，其势易见也。今大王不与万全之汉，而自托于危亡之楚，臣窃为大王惑之。臣非以九江之兵足以亡楚也，大王发兵而倍楚，项王必留。留数月，汉之取天下可以万全。臣请与大王提剑而归汉，汉王必裂地而封大王，又况九江必大王有也。”九江王曰：“请奉命。”阴许畔楚与汉，未敢泄也。

楚使者在九江，舍传舍，方急责布发兵。随何直入，坐楚使者上曰：“九江王已归汉，楚何以得发兵？”布愕然。楚使者起，何因说布曰：“事已构，可遂杀楚使者，无使归，而疾走汉并力。”布曰：“如使者教。”于是杀楚使者，因起兵而攻楚。楚使项声、龙且攻九江，数月，龙且破九江军。布欲引兵走汉，恐楚兵杀之，乃间行与何俱归汉。

十二月，九江王至汉，汉王方踞床洗足，召布入见。布大怒，悔来，欲自杀。及出就舍，帐御、饮食、从官皆如汉王居，布又大喜过望。于是乃使人入九江。楚已使项伯收九江兵，尽杀布妻子。布使者颇得故人幸臣，将众数千人归汉。汉益九江王兵，与俱屯成皋。

楚数侵夺汉甬道，汉军乏食。汉王与郦食其谋桡楚权。食其曰：“昔汤伐桀，封其后于杞。武王伐纣，封其后于宋。今秦失德弃义，侵伐诸侯，灭其社稷，使无立锥之地。陛下诚能复立六国之后，此其君臣、百姓必皆戴陛下之德，莫不乡风慕义，愿为臣妾。德义己行，陛下南乡称霸，楚必敛衽而朝。”汉王曰：“善。趣刻印，先生因行佩之矣。”食其未行，张良从外来谒，汉王方食，曰：“子房前，客有为我计桡楚权者。”具以郦生语告良，曰：“何如？”良曰：“谁为陛下画此计者。陛下事去矣。”汉王曰：“何哉。”对曰：“臣请借前箸为大王筹之。昔汤、武封桀、纣之后者，度能制其死生之命也。今陛下能制项籍之死命乎。其不可一也。武王入殷，表商容之闾，释箕子之囚，封比干之墓。今陛下能乎。其不可二也。发巨桥之粟，散鹿台之钱，以赐贫穷。今陛下能乎。其不可三也。殷事己毕，偃革为轩，倒载干戈，示天下不复用兵。今陛下能乎。其不可四也。休马华山之阳，示以无为。今陛下能乎。其不可五也。放牛桃林之野，以示不复输积。今陛下能乎。其不可六也。天下游士，离其亲戚，弃坟墓，去故旧，从陛下游者，徒欲日夜望咫尺之地。今复立六国之后，天下游士各归事其主，从其亲戚，反其故旧坟墓，陛下与谁取天下乎。其不可七也。且夫楚唯无强，六国立者复桡而从之，陛下焉得而臣之。其不可八也。诚用客之谋，陛下事去矣。”汉王辍食吐哺，骂曰：“竖儒，几败而公事。”令趣销印。

荀悦论曰：夫立策决胜之术，其要有要有三：一曰形，二曰势，三曰情。形者言其大体得失之数也，势者言其临时之宜进退之机也，情者言其心志可否之实也。故策同、事等而功殊者，三术不同也。

初，张耳、陈馀说陈涉以复六国，自为树党，郦生亦说汉王。所以说者同而得失异者，陈涉之起，天下皆欲亡秦，而楚、汉之分未有所定，今天下未必欲亡项也。故立六国，于陈涉所谓多己之党以益秦之敌也。且陈涉未能专天下之地也，所谓取非其有以与于人，行虚惠而获实福也。立六国，于汉王所谓割己之有而以资敌，设虚名而受实祸也。此同事而异形者也。

及宋义待秦、赵之毙，与昔卞庄刺虎同说者也。施之战国之时，邻国相攻，无临时之急则可也。战国之立，其日久矣，一战胜败，未必以存亡也。其势非能急于亡敌国也，进乘利，退自保，故累力待时，承敌之毙，其势然也。今楚、赵所起，其与秦势不并立，安危之机，呼吸成变，进则定功，退则受祸。此同事而异势者也。

伐赵之役，韩信军于泜水之上，而赵不能败。彭城之难，汉三战于睢水之上，士卒皆赴入睢水，而楚兵大胜。何则。赵兵出国迎战，见可而进，知难而退，怀内顾之心，无出死之计。韩信军孤在水上，士卒必死，无有二心，此信之所以胜也。汉王深入敌国，置酒高会，士卒逸豫，战心不固。楚以强大之威而丧其国都，士卒皆有愤激之气，救败赴亡之急，以决一旦之命，此汉之所以败也。且韩信选精兵以守，而赵以内顾之士攻之。项羽选精兵以攻，而汉以怠惰之卒应之。此同事而异情者也。

故曰：权不可预设，变不可先图，与时迁移，应物变化，设策之机也。

汉王谓陈平曰：“天下纷纷，何时定乎？”陈平曰：“项王骨鲠之臣，亚父、锺离眜、龙且、周殷之属，不过数人耳。大王诚能出捐数万斤金，行反间，间其君臣，以疑其心。项王为人意忌信谗，必内相诛，汉因举兵而攻之，破楚必矣。”汉王曰：“善。”乃出黄金四万斤与平，恣所为，不问其出入。平多以金纵反间于楚军，宣言诸将锺离眜等为项王将，功多矣，然而终不得裂地而王，欲与汉为一，以灭项氏而分王其地。项羽果意不信锺离眜等。

夏四月，楚围汉王于荥阳，急，汉王请和，割荥阳以西者为汉。亚父劝羽急攻荥阳，汉王患之。项王使使至汉，陈平使为太牢具，举进，见楚使，即佯惊曰：“吾以为亚父使，乃项王使。”复持去，更以恶草具进楚使。楚使归，具以报项王。项王果大疑亚父。亚父欲急攻下荥阳城，项王不信，不肯听。亚父闻项王疑之，乃怒曰：“天下事大定矣，君王自为之。愿请骸骨。”归，未至彭城，疽发背而死。

五月，将军纪信言于汉王曰：“事急矣，臣请诳楚，王可以间出。”于是陈平夜出女子东门二十馀人，楚因四面击之。纪信乃乘王车，黄屋左纛，曰：“食尽，汉王降楚。”楚皆呼万岁，之城东观。以故汉王得与数十骑出西门遁去。令韩王信与周苛、魏豹、枞公守荥阳。羽见纪信，问：“汉王安在？”曰：“已出，去矣。”羽烧杀信。周苛、枞公相谓曰：“反国之王，难与守城。”因杀魏豹。

汉王出荥阳至成皋，入关，收兵欲复东。辕生说汉王曰：“汉与楚相距荥阳数岁，汉常困。愿君王出武关，项王必引兵南走，王深壁勿战，令荥阳、成皋间且得休息。使韩信等得安辑河北赵地，连燕、齐，君王乃复走荥阳。如此，则楚所备者多，力分。汉得休息，复与之战，破之必矣。”汉王从其计，出军宛、叶间，与黥布行收兵。羽闻汉王在宛，果引兵南。汉王坚壁不与战。

汉王之败彭城解而西也，彭越皆亡其所下城，独将其兵北居河上，常往来为汉游兵击楚，绝其后粮。是月，彭越渡睢，与项声、薛公战下邳，破杀薛公。羽乃使终公守成皋，而自东击彭越。汉王引兵北击破终公，覆军成皋。

六月，羽已破走彭越，闻汉覆军成皋，乃引兵西拔荥阳城，生得周苛。羽谓苛“为我将，以公为上将军，封三万户。”周苛骂曰：“若不趋降汉，今为虏矣。若非汉王敌也。”羽烹周苛，并杀枞公，而虏韩王信，遂围成皋。汉王逃，独与滕公共车出成皋玉门，北渡河，宿小修武传舍。晨，自称汉使，驰入赵壁。张耳、韩信未起，即其卧内夺其印符，以麾召诸将，易置之。信、耳起，乃知汉王来，大惊。汉王既夺两人军，即令张耳循行备守赵地。拜韩信为相国，收赵兵未发者击齐。诸将稍稍得出成皋从汉王。楚遂拔成皋，欲西，汉使兵距之巩，令其不得西。

秋七月，汉王得韩信军，复大振。八月，引兵临河，南乡军小修武，欲复与楚战。郎中郑忠说止汉王，使高垒深堑，勿与战。汉王听其计，使将军刘贾、卢绾将卒二万人，骑数百，渡白马津入楚地，佐彭越，烧楚积聚，以破其业，无以给项王军食而已。楚兵击刘贾，贾辄坚壁不肯与战，而与彭越相保。

彭越攻徇梁地，下睢阳、外黄等十七城。九月，项王谓大司马曹咎曰：“谨守成皋，即汉王欲挑战，慎勿与战，勿令得东而已。我十五日必定梁地，复从将军。”羽引兵东行，击陈留、外黄、睢阳等城，皆下之。

汉王欲捐成皋以东，屯巩、洛以距楚。郦生曰：“臣闻知天之天者，王事可成。王者以民为天，民以食为天。夫敖仓，天下转输久矣，臣闻其下乃有藏粟甚多。楚人拔荥阳，不坚守敖仓，乃引而东，令适卒分守成皋，此乃天所以资汉也。方今楚易取而汉反却，自夺其便，臣窃以为过矣。且两雄不并立，楚、汉久相持不决，海内摇荡，农夫释耒，工女下机，天下之心未有所定也。愿足下急复进兵，收取荥阳，据敖仓之粟，塞成皋之险，杜太行之道，距飞狐之口，守白马之津，以示诸侯形制之势，则天下知所归矣。”王从之，乃复谋取敖仓。

食其又说王曰：“方今燕、赵已定，唯齐未下，诸田宗强，负海、岱，阻河、济南近于楚，人多变诈。足下虽遣数万师，未可以岁月破也。臣请得奉明诏，说齐王，使为汉而称东藩。”上曰：“善。”

乃使郦生说齐王曰：“王知天下之所归乎？”王曰：“不知也。天下何所归。”郦生曰：“归汉。”曰：“先生何以言之？”曰：“汉王先入咸阳，项王负约，王之汉中。项王迁杀义帝，汉王闻之，起蜀、汉之兵击三秦，出关而责义帝之处。收天下之兵，立诸侯之后。降城即以侯其将，得赂即以分其士，与天下同其利，豪英贤才皆乐为之用。项王有倍约之名，杀义帝之负。于人之功无所记，于人之罪无所忘。战胜而不得其赏，拔城而不得其封。非项氏莫得用事，天下畔之，贤才怨之，而莫为之用。故天下之事归于汉王，可坐而策也。夫汉王发蜀、汉，定三秦，涉西河，破北魏，出井陉，诛成安君，此非人之力也，天之福也。今已据敖仓之粟，塞成皋之险，守白马之津，杜太行之阪，距蜚狐之口，天下后服者先亡矣。王疾先下汉王，齐国可得而保也。不然，危亡可立而待也。”先是，齐闻韩信且东兵，使华无伤、田解将重兵屯历下以距汉。及纳郦生之言，遣使与汉平，乃罢历下守战备，与郦生日纵酒为乐。韩信引兵东，未度平原，闻郦食其已说下齐，欲止。辩士蒯彻说信曰：“将军受诏击齐，而汉独发间使下齐。宁有诏止将军乎，何以得毋行也。且郦生一士，伏轼掉三寸之舌，下齐七十馀城。将军以数万众，岁馀乃下赵五十馀城。为将数岁，反不如一竖儒之功乎？”于是信然之，遂渡河。

四年冬十月，信袭破齐历下军，遂至临淄。齐王以郦生为卖己，乃烹之。引兵东走高密，使使之楚请救。田横走博阳，守相田光走城阳，将军田既军于胶东。

楚大司马咎守成皋，汉数挑战，楚军不出。使人辱之，数日，咎怒，渡兵汜水。士卒半渡，汉击之，大破楚军，尽得楚国金玉、货赂，咎及司马欣皆自刭汜水上。汉王引兵渡河，复取成皋，军广武，就敖仓食。

项羽下梁地十馀城，闻成皋破，乃引兵还。汉军方围锺离眜于荥阳东，闻羽至，尽走险阻。羽亦军广武，与汉相守数月。楚军食少，项王患之，乃为高俎，置太公其上，告汉王曰：“今不急下，吾烹太公。”汉王曰：“吾与羽俱北面受命怀王，约为兄弟，吾翁即若翁，必欲烹而翁，幸分我一杯羹。”项王怒，欲杀之。项伯曰：“天下事未可知，且为天下者不顾家，虽杀之无益，祗益祸耳。”项王从之。

项王谓汉王曰：“天下匈匈数岁者，徒以吾两人耳。愿与汉王挑战，决雌雄，毋徒苦天下之民父子为也。”汉王笑谢曰：“吾宁斗智，不能斗力。”项王三令壮士出挑战，汉有善骑射者楼烦，辄射杀之。项王大怒，乃自被甲持戟挑战。楼烦欲射之，项王瞋目叱之，楼烦目不敢视，手不敢发，遂走还入壁，不敢复出。汉王使人间问之，乃项王也。汉王大惊。

于是项王乃即汉王相与临广武间而语。羽欲与汉王独身挑战。汉王数羽曰：“羽负约，王我于蜀、汉，罪一。矫杀卿子冠军，罪二。救赵不还报，而擅劫诸侯兵入关，罪三。烧秦宫室，掘始皇帝冢，收私其财，罪四。杀秦降王子婴，罪五。诈坑秦子弟新安二十万，罪六。王诸将善地，而徙逐故主，罪七。出逐义帝，彭城自都之，夺韩王地，并王梁、楚，多自与，罪八。使人阴杀义帝江南，罪九。为政不平，主约不信，天下所不容，大逆无道，罪十也。吾以义兵从诸侯诛残贼，使刑馀罪人击公，何苦乃与公挑战。”羽大怒，伏弩射中汉王。汉王伤胸，乃扪足曰：“虏中吾指。”汉王病创卧，张良强请汉王起行劳军，以安士卒，毋令楚乘胜。汉王出行军，疾甚，因驰入成皋。

韩信已定临淄，遂东追齐王。项王使龙且将兵，号二十万，以救齐，与齐王合军高密。客或说龙且曰：“汉兵远斗穷战，其锋不可当。齐、楚自居其地，兵易败散。不如深壁，令齐王使其信臣招所亡城，亡城闻王在，楚来救，必反汉。汉兵二千里客居齐城，齐城皆反之，其势无所得食，可无战而降也。”龙且曰：“吾平生知韩信为人，易与耳。寄食于漂母，无资身之策。受辱于袴下，无兼人之勇。不足畏也。且夫救齐，不战而降之，吾何功。今战而胜之，齐之半可得也。”

十一月，齐、楚与汉夹潍水而陈。韩信夜令人为万馀囊，满盛沙，壅水上流，引军半渡击龙且，佯不胜，还走。龙且果喜曰：“固知信怯也。”遂追信。信使人决壅囊，水大至，龙且军太半不得渡。即急击，杀龙且。水东军散走，齐王广亡去。信遂追北至城阳，虏齐王广。汉将灌婴追得齐守相田光，进至博阳。田横闻齐王死，自立为齐王，还击婴。婴败横军于嬴下，田横亡走梁，归彭越。婴进击齐将田吸于千乘，曹参击田既于胶东，皆杀之，尽定齐地。

立张耳为赵王。

汉王疾愈，西入关，至栎阳，枭故塞王欣头栎阳市。留四日，复如军，军广武。

春二月，遣张良操印立韩信为齐王，征其兵击楚。项王闻龙且死，大惧，使盱台人武涉往说齐王信。信不忍倍汉，遂谢蒯彻。语在《诸将之叛》。

秋八月，汉王下令“军士不幸死者，吏为衣衾棺敛，转送其家。”四方归心焉。

项王自知少助。食尽，韩信又进兵击楚，羽患之。汉遣侯公说羽，请太公。羽乃与汉约，中分天下，割洪沟以西为汉，以东为楚。九月，楚归太公、吕后，引兵解而东归。汉王欲西归，张良、陈平说曰：“汉有天下太半，而诸侯皆附。楚兵疲食尽，此天亡之时也。今释弗击，此谓养虎自遗患也。”汉王从之。

五年冬十月，汉王追项羽至固陵，与齐王信、魏相国越期会击楚。信、越不至，楚击汉军，大破之。汉王复坚壁自守，谓张良曰：“诸侯不从，奈何？”对曰：“楚兵且破，二人未有分地，其不至固宜。君王能与共天下，可立致也。齐王信之立，非君王意，信亦不自坚。彭越本定梁地，始君王以魏豹故拜越为相国，今豹死，越亦望王，而君王不早定。今能取睢阳以北至谷城皆以王彭越，从陈以东傅海与齐王信。信家在楚，其意欲复得故邑。能出捐此地以许两人，使各自为战，则楚易破也。”汉王从之。于是韩信、彭越皆引兵来。

十一月，刘贾南渡淮，围寿春，遣人诱楚大司马周殷。殷畔楚，以舒屠六，举九江兵迎黥布，并行屠城父，随刘贾皆会。

十二月，项王至垓下，兵少食尽，与汉战不胜，入壁。汉军及诸侯兵围之数重。项王夜闻汉军四面皆楚歌，乃大惊曰：“汉皆已得楚乎。是何楚人之多也。”则夜起，饮帐中。悲歌忼慨，泣数行下，左右皆泣，莫能仰视。于是项王乘其骏马名骓，麾下壮士骑从者八百馀人，直夜溃围南出，驰走。平明，汉军乃觉之，令骑将灌婴以五千骑追之。项王渡淮，骑能属者才百馀人。至阴陵，迷失道，问一田父，田父绐曰：“左”。左，乃陷大泽中，以故汉追及之。

项王乃复引兵而东，至东城，乃有二十八骑，汉骑追者数千人。项王自度不得脱，谓其骑曰：“吾起兵至今八岁矣，身七十馀战，未尝败北，遂霸有天下。然今卒困于此，此天之亡我，非战之罪也。今日固决死，愿为诸君快战，必溃围，斩将，刈旗，三胜之，令诸君知天亡我，非战之罪也。”乃分其骑以为四队，四乡。汉军围之数重。项王谓其骑曰：“吾为公取彼一将。”令四面骑驰下，期山东为三处。于是项王大呼驰下，汉军皆披靡，遂斩汉一将。是时，郎中骑杨喜追项王，项王瞋目而叱之，喜人马俱惊，辟易数里。项王与其骑会为三处。汉军不知项王所在，乃分军为三，复围之。项王乃驰，复斩汉二都尉，杀数十百人。复聚其骑，亡其两骑耳。乃谓其骑曰：“何如？”骑皆伏曰：“如大王言。”

于是项王欲东渡乌江，乌江亭长檥船待，谓项王曰：“江东虽小，地方千里，众数十万人，亦足王也。愿大王急渡，今独臣有船，汉军至，无以渡。”项王笑曰：“天之亡我，我何渡为。且籍与江东子弟八千人渡江而西，今无一人还，纵江东父兄怜而王我，我何面目见之。纵彼不言，籍独不愧于心乎？”乃以其所乘骓马赐亭长。令骑皆下马步行，持短兵接战。独籍所杀汉军数百人，身亦被十馀创。顾见汉骑司马吕马童曰：“若非吾故人乎？”马童面之，指示中郎骑王翳曰：“此项王也。”项王乃曰：“吾闻汉购我头千金，邑万户，吾为若德。”乃刎而死。王翳取其头，馀骑相蹂践争项王，相杀者数十人。最其后，杨喜、吕马童及郎中吕胜、杨武各得其一体。五人共会其体，皆是，故分其户，封五人皆为列侯。

楚地悉定，独鲁不下。汉王引天下兵欲屠之。至其城下，犹闻弦诵之声。为其守礼义之国，为主死节，乃持项王头以示鲁父兄，鲁乃降。汉王以鲁公礼葬项王于谷城，亲为发哀，哭之而去。诸项氏枝属皆不诛。封项伯等四人皆为列侯，赐姓刘氏。诸民略在楚者，皆归之。

太史公曰：羽起陇亩之中，三年，遂将五诸侯灭秦，分裂天下而封王侯，政由羽出，位虽不终，近古以来未尝有也。及羽背关怀楚，放逐义帝而自立，怨王侯叛已，难矣。自矜功伐，奋其私智，而不师古，谓霸王之业，欲以力征经营天下，五年，卒亡其国，身死东城，尚不觉悟而不自责，乃引“天亡我，非用兵之罪也”，岂不谬哉。
杨子《法言》：或问：“楚败垓下，方死，曰天也，谅乎？”曰：“汉屈群策，群策屈群力，楚憞群策而自屈其力。屈人者克，自屈者负，天曷故焉。”
春正月，诸侯王皆上疏，请尊汉王为皇帝。二月甲午，王即皇帝位于汜水之阳。

帝西都洛阳。夏五月，帝置酒洛阳南宫，上曰：“彻侯、诸将毋敢隐朕，皆言其情，吾所以有天下者何。项氏之所以失天下者何。”高起、王陵对曰：“陛下使人攻城略地，因以与之，与天下同其利。项羽不然，有功者害之，贤者疑之，此其所以失天下也。”上曰：“公知其一，未知其二。夫运筹帷幄之中，决胜千里之外，吾不如子房。镇国家，抚百姓，给饷馈，不绝粮道，吾不如萧何。连百万之众，战必胜，攻必取，吾不如韩信。三人者皆人杰，吾能用之，此吾所以取天下者也。项羽有一范增而不能用，此所以为我禽也。”群臣说服。

齐人娄敬戍陇西，过洛阳，脱挽辂，衣羊裘，因齐人虞将军求见上。虞将军欲与之鲜衣，娄敬曰：“臣衣帛，衣帛见。衣褐，衣褐见。终不敢易衣。”于是虞将军入言上，上召见，问之。娄敬曰：“陛下都洛阳，岂欲与周室比隆哉。”上曰：“然。”娄敬曰：“陛下取天下与周异。周之先自后稷封邰，积德累善十有馀世，至于太王、王季、文王、武王而诸侯自归之，遂灭殷，为天子。及成王即位，周公相焉，乃营洛邑，以为此天下之中也，诸侯四方纳贡职，道里均矣。有德则易以王，无德则易以亡。故周之盛时，天下和洽，诸侯、四夷莫不宾服，效其贡职。及其衰也，天下莫朝，周不能制也。非唯其德薄也，形势弱也。今陛下起丰、沛，卷蜀、汉，定三秦，与项羽战荥阳、成皋之间，大战七十，小战四十，使天下之民肝脑涂地，父子暴骨中野，不可胜数。哭泣之声未绝，伤夷者未起，而欲比隆于成、康之时，臣窃以为不侔也。且夫秦地被山带河，四塞以为固，卒然有急，百万之众，可立具也。因秦之故，资甚美膏腴之地，此所谓天府者也。陛下入关而都之，山东虽乱，秦之故地可全而有也。夫与人斗，不扼其亢，拊其背，未能全其胜也。今陛下案秦之故地，此亦扼天下之亢而拊其背也。”帝问群臣，群臣皆山东人，争言：“周王数百年，秦二世即亡。洛阳东有成皋，西有殽、渑，倍河乡伊、洛。其固亦足恃也。”上问张良，良曰：“洛阳虽有此固，其中小，不过数百里，田地薄，四面受敌，此非用武之国也。关中左殽、函，右陇、蜀，沃野千里，南有巴、蜀之饶，北有胡苑之利。阻三面而守，独以一面东制诸侯。诸侯安定，河、渭漕挽天下，西给京师。诸侯有变，顺流而下，足以委输。此所谓金城千里，天府之国也。娄敬说是也。”上即日车驾西都长安。拜娄敬为郎中，号曰奉春君，赐姓刘氏。

汉高祖四年冬十月，韩信袭齐，已定临淄，遂东追齐王。项王使龙且将兵救齐，信击杀龙且，虏齐王广。韩信使人言汉王曰：“齐伪诈多变，反复之国也，南边楚。请为假王以镇之。”汉王发书，大怒，骂曰：“吾困于此，旦暮望若来佐我，乃欲自立为王。”张良、陈平蹑汉王足，因附耳语曰：“汉方不利，宁能禁信之自王乎。不如因而立之，善遇，使自为守。不然，变生。”汉王亦悟，因复骂曰：“大丈夫定诸侯，即为真王耳，何以假为？”春二月，遣张良操印立韩信为齐王，征其兵击楚。

项王闻龙且死，大惧，使盱眙人武涉往说齐王信曰：“天下共苦秦久矣，相与戮力击秦。秦已破，计功割地，分土而王之，以休士卒。今汉王复兴兵而东，侵人之分，夺人之地，已破三秦，引兵出关，收诸侯之兵以东击楚，其意非尽吞天下者不休，其不知厌足如是甚也。且汉王不可必，身居项王掌握中数矣，项王怜而活之，然得脱，辄倍约，复击项王，其不可亲信如此。今足下虽自以与汉王为厚交，为之尽力用兵，必终为所禽矣。足下所以得须臾至今者，以项王尚存也。当今二王之事，权在足下。足下右投则汉王胜，左投则项王胜。项王今日亡，则次取足下。足下与项王有故，何不反汉，与楚连和，参分天下王之。今释此时，而自必于汉以击楚，且为智者固若此乎？”韩信谢曰：“臣事项王，官不过郎中，位不过执戟，言不听，画不用，故倍楚而归汉。汉王授我上将军印，予我数万众，解衣衣我，推食食我，言听计用，故吾得以至于此。夫人深亲信我，我倍之，不祥，虽死不易，幸为信谢项王。”

武涉已去，蒯彻知天下权在信，乃以相人之术说信曰：“仆相君之面，不过封侯，又危不安。相君之背，贵乃不可言。”韩信曰：“何谓也。”蒯彻曰：“天下初发难也，忧在亡秦而已。今楚、汉分争，使天下之人肝胆涂地，父子暴骸骨于中野，不可胜数。楚人起彭城，转斗逐北，乘利席卷，威震天下。然兵困于京、索之间，迫西山而不能进者，三年于此矣。汉王将数十万之众，距巩、雒，阻山、河之险，一日数战，无尺寸之功，折北不救，此所谓智勇俱困者也。百姓罢极怨望，无所归倚。以臣料之，其势非天下之贤圣固不能息天下之祸。当今两主之命县于足下，足下为汉则汉胜，与楚则楚胜。诚能听臣之计，莫若两利而俱存之，参分天下，鼎足而居，其势莫敢先动。夫以足下之贤圣，有甲兵之众，据强齐，从燕、赵，出空虚之地而制其后，因民之欲，西乡为百姓请命，则天下风走而响应矣，孰敢不听。割大弱强，以立诸侯，诸侯已立，天下服听而归德于齐。案齐之故，有胶、泗之地，深拱揖让，则天下之君王相率而朝于齐矣。盖闻天与弗取，反受其咎。时至不行，反受其殃。愿足下熟虑之。”韩信曰：“汉王遇我厚，吾岂可以乡利而倍义乎？”蒯生曰：“始常山王、成安君为布衣时，相与为刎颈之交，后争张黡、陈泽之事，常山王杀成安君汦水之南，头足异处。此二人相与，天下至驩也，然而卒相禽者何也。患生于多欲而人心难测也。今足下欲行忠信以交于汉王，必不能固于二君之相与也，而事多大于张黡、陈泽者。故臣以为足下必汉王之不危己，亦误矣。大夫种存亡越，霸句践，立功成名而身死亡。野兽已尽而猎狗烹。夫以交友言之，则不如张耳之与成安君者也。以忠信言之，则不过大夫种之于句践也。此二者足以观矣，愿足下深虑之。且臣闻勇略震主者身危，功盖天下者不赏。今足下戴震主之威，挟不赏之功，归楚，楚人不信，归汉，汉人震恐，足下欲持是安归乎？”韩信谢曰：“先生且休矣，吾将念之。”后数日，蒯彻复说曰：“夫听者，事之候也。计者。事之机也。听过计失而能久安者，鲜矣。故知者，决之断也。疑者，事之害也。审毫厘之小计，遗天下之大数，智诚知之，决弗敢行者，百事之祸也。夫功者，难成而易败，时者，难得而易失也。时乎，时不再来。”韩信犹豫，不忍倍汉，又自以为功多，汉终不夺我齐，遂谢。蒯彻因去，佯狂为巫。

五年冬十月，汉王追项羽至固陵，与韩信、彭越期会击楚。信、越不至，汉王用张良计分地以王二人。事见《高帝灭楚》。

十二月，汉王还至定陶，驰入齐王信壁，夺其军。春正月，更立齐王信为楚王，王淮北，郡下邳。封魏相国建城侯彭越为梁王，王魏故地，都定陶。

六年冬十月，人有上书告楚王信反者。帝以问诸将，皆曰：“亟发兵，坑竖子耳。”帝默然。又问陈平，陈平曰：“人上书言信反，信知之乎？”曰：“不知。”陈平曰：“陛下精兵孰与楚。”上曰：“不能过。”平曰：“陛下诸将用兵有能过韩信者乎？”上曰：“莫及也。”平曰：“今兵不如楚精，而将不能及，举兵攻之，是趣之战也，窃为陛下危之。”上曰：“为之奈何？”平曰：“古者天子有巡狩，会诸侯。陛下第出伪游云梦，会诸侯于陈。陈，楚之西界，信闻天子以好出游，其势必无事而郊迎谒。谒而陛下因禽之，此特一力士之事耳。”帝以为然，乃发使告诸侯会陈，“吾将南游云梦”。上因随以行。

楚王信闻之，自疑惧，不知所为。或说信曰：“斩锺离眛以谒上，上必喜，无患。”信从之。十二月，上会诸侯于陈，信持眛首谒上。上令武士缚信，载后车。信曰：“果若人言：狡兔死，走狗烹。高鸟尽，良弓藏。敌国破，谋臣亡。天下已定，我固当烹。”上曰：“人告公反。”遂械系信以归，因赦天下。

田肯贺上曰：“陛下得韩信，又治秦中。秦，形胜之国也，带河阻山，地势便利，其以下兵于诸侯，譬犹居高屋建瓴水也。夫齐，东有琅邪、即墨之饶，南有泰山之固，西有浊河之限，北有勃海之利，地方二千里，持戟百万，此东西秦也，非亲子弟莫可使王齐者。”上曰：“善。”赐金五百斤。上还，至洛阳，赦韩信，封为淮阴侯。

信知汉王畏恶其能，多称病，不朝从。居常鞅鞅，羞与绛、灌等列。尝过樊将军哙，哙跪拜送迎，言称臣，曰：“大王乃肯临臣。信出门，笑曰：“生乃与哙等为伍。”上尝从容与信言诸将能将兵多少。上问曰：“如我能将几何。”信曰：“陛下不过能将十万。”上曰：“于君何如？”曰：“臣多多而益善耳。”上笑曰：“多多益善，何为为我禽。”信曰：“陛下不能将兵而善将将，此乃信之所以为陛下禽也。且陛下，所谓天授，非人力也。”

十年。初，上以阳夏侯陈狶为相国，监赵、代边兵。狶过辞淮阴侯，淮阴侯挈其手，辟左右，与之步于庭，仰天叹曰：“子可与言乎？”狶曰：“唯将军令之。”淮阴侯曰：“公之所居，天下精兵处也，而公，陛下之信幸臣也。人言公之畔，陛下必不信，再至，陛下乃疑矣。三至，必怒而自将。吾为公从中起，天下可图也。”陈狶素知其能也，信之，曰：“谨奉教。”

狶尝慕魏无忌之养士，及为相守边，告归，过赵，宾客随之者千馀乘，邯郸官舍皆满。赵相周昌求入见上，具言狶宾客甚盛，擅兵于外数岁，恐有变。上令人覆案狶客居代者诸不法事，多连引狶。狶恐，韩王信因使王黄、曼丘臣等说诱之。

太上皇崩，上使人召狶，狶称疾不至。九月，遂与王黄等反，自立为代王，劫略赵、代。上自东击之，至邯郸，喜曰：“狶不南据邯郸而阻漳水，吾知其无能为矣。”周昌奏“常山二十五城，亡其二十城，请诛守、尉。”上曰：“守、尉反乎？”对曰：“不。”上曰：“是力不足，亡罪。”上令周昌选赵壮士可令将者，白见四人，上嫚骂曰：“竖子能为将乎？”四人惭，皆伏地。上封各千户，以为将。左右谏曰：“从入蜀、汉，伐楚，赏未遍行，今封此，何功。”上曰：“非汝所知。陈狶反，赵、代地皆狶有。吾以羽檄征天下兵，未有至者，今计唯独邯郸中兵耳。吾何爱四千户不以慰赵子弟。”皆曰：“善。”又闻狶将皆故贾人，上曰：“吾知所以与之矣。”乃多以金购狶将，狶将多降。

十一年冬，上在邯郸。陈狶将侯敞将万馀人游行，王黄将骑千馀军曲逆，张春将卒万馀人渡河攻聊城。汉将军郭蒙与齐将击，大破之。太尉周勃道太原入定代地，至马邑，不下，攻残之。赵利守东垣，帝攻拔之，更命曰真定。帝购王黄、曼丘臣以千金，其麾下皆生致之，于是陈狶军遂败。

淮阴侯信称病，不从击狶，阴使人至狶所，与通谋。信谋与家臣夜诈诏赦诸官徒、奴，欲发以袭吕后、太子。部署已定，待狶报。其舍人得罪于信，信囚欲杀之。春正月，舍人弟上变，告信欲反状于吕后。吕后欲召，恐其党不就。乃与萧相国谋，诈令人从上所来，言狶已得，死，列侯群臣皆贺。相国绐信曰：“虽疾，强入贺。”信入，吕后使武士缚信，斩之长乐锺室。信方斩，曰：“吾悔不用蒯彻之计，乃为儿女子所诈，岂非天哉。”遂夷信三族。

臣光曰：世或以韩信首建大策，与高祖起汉中，定三秦，遂分兵以北，禽魏、取代、仆赵、胁燕，东击齐而有之，南灭楚垓下，汉之所以得天下者，大抵皆信之功也。观其距蒯彻之说，迎高祖于陈，岂有反心哉。良由失职怏怏，遂陷悖逆。夫以卢绾里闬旧恩，犹南面王燕，信乃以列侯奉朝请，岂非高祖亦有负于信哉。臣以为高祖用诈谋禽信于陈，言负则有之，虽然，信亦有以致之也。始，汉以楚相距荥阳，信灭齐，不还报以自王。其后汉追楚至固陵，与信期共攻楚，而信不至。当是之时，高祖固有取信之心矣，顾力不能耳。及天下已定，则信复何恃哉。夫乘时以徼利者，市井之志也。酬功而报德者，士君子之心也。信以市井之志利其身，而以士君子之心望于人，不亦难哉。是故太史公论之曰：“假令韩信学道谦让，不伐己功，不矜其能，则庶几哉。于汉家勋可以比周、召、太公之徒，后世血食矣。不务出此，而天下以集，乃谋畔逆，夷灭宗族，不亦宜乎？”
上还洛阳，闻淮阴侯之死，且喜且怜之。问吕后曰：“信死亦何言。”吕后曰：“信言恨不用蒯彻计。”上曰：“是齐辩士蒯彻也。”乃诏齐捕蒯彻。蒯彻至，上曰：“若教淮阴侯反乎？”对曰：“然。臣固教之，竖子不用臣之策，故令自夷如此。如用臣之计，陛下安得而夷之乎？”上怒曰：“烹之。”彻曰：“嗟乎，冤哉烹也。”上曰：“若教韩信反，何冤。”对曰：“秦失其鹿，天下共逐之，高材疾足者先得焉。跖之狗吠尧，尧非不仁，狗固吠非其主。当是时，臣唯独知韩信，非知陛下也。且天下锐精持锋欲为陛下所为者甚众，顾力不能耳，又可尽烹之邪？”上曰：“置之。”

上之击陈狶也，征兵于梁，梁王称病，使将将兵诣邯郸。上怒，使人让之。梁王恐，欲自往谢。其将扈辙曰：“王始不往，见让而往，往则为禽矣。不如遂发兵反。”梁王不听。梁太仆得罪亡走汉，告梁王与扈辙谋反。于是上使使掩梁王，梁王不觉，遂囚之洛阳。有司治反形己具，请论如法。上赦以为庶人，传处蜀青衣。西至郑，逢吕后从长安来，彭王为吕后泣涕，自言无罪，愿处故昌邑。吕后许诺，与俱东。至洛阳，吕后白上曰：“彭生壮士，今徙之蜀，此自遗患，不如遂诛之。妾谨与俱来。”于是吕后乃令其舍人告彭越复谋反。廷尉王恬开奏请族之，上可其奏。三月，夷越三族，枭越首洛阳。下诏“有收视者，辄捕之。”

梁大夫栾布使于齐还，奏事越头下，祠而哭之。吏捕以闻。上召布骂，欲烹之。方提趋汤，布顾曰：“愿一言而死。”上曰：“何言。”布曰：“方上之困于彭城，败荥阳、成皋间，项王所以遂不能西者，徒以彭王居梁地，与汉合从苦楚也。当是之时，王一顾，与楚则汉破，与汉而楚破。且垓下之会，微彭王，项氏不亡。天下已定，彭王剖符受封，亦欲传之万世。今陛下一征兵于梁，彭王病不行，而陛下疑以为反，反形未具，以苛小案诛灭之，臣恐功臣人人自危也。今彭王已死，臣生不如死，请就烹。”于是上乃释布罪，拜为都尉。

秋七月，淮南王布反。初，淮阴侯死，布已心恐。及彭越诛，醢其肉以赐诸侯。使者至淮南，淮南王方猎，见醢，因大恐，阴令人部聚兵，候伺旁郡警急。布所幸姬病，就医，医家与中大夫贲赫对门，赫乃厚馈遗，从姬饮医家。王疑其与乱，欲捕赫。赫乘传诣长安上变，言布谋反有端，可见未发露也。上读其书，语萧相国。相国曰：“布不宜有此，恐仇怨妄诬之。请系赫，使人微验淮南王。”淮南王布见赫以罪亡，上变，固已疑其言国阴事。汉使又来，颇有所验。遂族赫家，发兵反。反书闻，上乃赦贲赫，以为将军。

上召诸将问计，皆曰：“发兵击之，坑竖子耳，何能为乎？”汝阴侯滕公召故楚令尹薛公问之，令尹曰：“是固当反。”滕公曰：“上裂地而封之，疏爵而王之，其反何也？”令尹曰：“往年杀彭越，前年杀韩信，此三人者，同功一体之人也，自疑祸及身，故反耳。”滕公言之上，上乃召见，问薛公。薛公对曰：“布反不足怪也。使布出于上计，山东非汉之有也。出于中计，胜败之数未可知也。出于下计，陛下安枕而卧矣。”上曰：“何谓上计。”对曰：“东取吴，西取楚，并齐取鲁，传檄燕、赵，固守其所，山东非汉之有也”“何谓中计”“东取吴，西取楚，并韩取魏，据敖仓之粟，塞成皋之口，胜败之数未可知也”“何谓下计”“东取吴，西取下蔡，归重于越，身归长沙，陛下安枕而卧，汉无事矣。”上曰：“是计将安出。”对曰：“出下计。”上曰：“何谓废上、中计而出下计。”对曰：“布，故丽山之徒也，自致万乘之主，此皆为身，不顾后为百姓万世虑者也，故曰出下计。”上曰：“善。”封薛公千户。乃立皇子长为淮南王。

是时，上有疾，欲使太子往击黥布，布使客东园公、绮里季、夏黄公、角里先生说建成侯吕释之曰：“太子将兵，有功则位不益，无功则从此受祸矣。君何不急请吕后承间为上泣言：黥布，天下猛将也，善用兵。今诸将皆陛下故等夷，乃令太子将属，无异使羊将狼，莫肯为用，且使布闻之则鼓行而西耳。上虽病，强载辎车，卧而护之，诸将不敢不尽力。上虽苦，为妻子自强。于是吕释之立夜见吕后。吕后承间为上泣涕而言，如四人意。上曰：“吾惟竖子固不足遣，而公自行耳。”

于是上自将兵而东，群臣居守，皆送至霸上。留侯病，自强起，至曲邮，见上曰：“臣宜从，病甚。楚人剽疾，愿上无与争锋。”因说上令太子为将军，监关中兵。上曰：“子房虽病，强卧而傅太子。”是时叔孙通为太傅，留侯行少傅事。发上郡、北地、陇西车骑、巴蜀材官及中尉卒三万人为皇太子卫，军霸上。

布之初反，谓其将曰：“上老矣，厌兵，必不能来。使诸将，诸将独患淮阴、彭越，今皆已死，馀不足畏也。”故遂反。果如薛公之言，东击荆。荆王贾走，死富陵。尽劫其兵，渡淮击楚。楚发兵与战徐、僮间，为三军，欲以相救为奇。或说楚将曰：“布善用兵，民素畏之。且兵法，诸侯自战其地为散地。今别为三，彼败吾一军，馀皆走，安能相救。”不听。布果破其一军，其二军散走。布遂引兵而西。

十二年冬十月，上与布兵遇于蕲西。布兵精甚，上壁庸城，望布军置陈如项籍军，上恶之。与布相望见，遥谓布曰：“何苦而反。”布曰：“欲为帝耳。”上怒，骂之，遂大战。布军败，走渡淮，数止战，不利，与百馀人走江南。上令别将追之。

汉别将击英布军洮水南北，皆大破之。布故与番君婚，以故长沙成王臣使人诱布，伪欲与亡走越。布信而随之，番阳人杀布兹乡民田舍。周勃悉定代郡、雁门、云中地，斩陈狶于当城。

陈狶之反也，燕王绾发兵击其东北。当是时，陈狶使王黄求救匈奴，燕王绾亦使其臣张胜于匈奴，言狶等军破。张胜至胡，故燕王臧荼子衍出亡在胡，见张胜曰：“公所以重于燕者，以习胡事也。燕所以久存者，以诸侯数反，兵连不决也。今公为燕，欲急灭狶等，狶等已尽，次亦至燕，公等亦且为虏矣。公何不令燕且缓陈狶而与胡和。事宽，得长王燕，即有汉急，可以安国。”张胜以为然，乃私令匈奴助狶等击燕。燕王绾疑张胜与胡反，上书请族张胜。胜还，具道所以为者。燕王乃诈论他人，脱胜家属，使得为匈奴间。而阴使范齐之陈狶所，欲令久亡，连兵勿决。

汉击黥布，狶常将兵居代。汉击斩狶，其裨将降，言燕王绾使范齐通计谋于狶所。帝使使召卢绾，绾称病。上又使辟阳侯审食其、御史大夫赵尧往迎燕王，因验问左右。绾愈恐，闭匿，谓其幸臣曰：“非刘氏而王，独我与长沙耳。往年春，汉族淮阴，夏，诛彭越，皆吕氏计。今上病，属任吕后，吕后妇人，专欲以事诛异姓王者及大功臣。”乃遂称病不行，其左右皆亡匿。语颇泄，辟阳侯闻之，归具报上，上益怒。又得匈奴降者，言张胜亡在匈奴为燕使。于是上曰：“卢绾果反矣。”春二月，使樊哙以相国将兵击绾，立皇子建为燕王。

卢绾与数千人居塞下候伺，幸上疾愈，自入谢。闻帝崩，遂亡入匈奴。

汉高祖六年。初，匈奴畏秦，北徙十馀年。及秦灭，匈奴复稍南渡河。

单于头曼有太子曰冒顿。后有所爱阏氏生少子，头曼欲立之。是时东胡强而月氏盛，乃使冒顿质于月氏。既而头曼急击月氏，月氏欲杀冒顿。冒顿盗其善马，骑之亡归。头曼以为壮，令将万骑。冒顿乃作鸣镝，习勒其骑射。令曰：“鸣镝所射而不悉射者，斩之。”冒顿乃以鸣镝自射其善马，既又射其爱妻，左右或不敢射者皆杀之。最后以鸣镝射单于善马，左右皆射之。于是冒顿知其可用，从头曼猎，以鸣镝射头曼，其左右亦皆随鸣镝而射。遂杀头曼，尽诛其后母与弟及大臣不听从者。冒顿自立为单于。

东胡闻冒顿立，乃使使谓冒顿，欲得头曼时千里马。冒顿问群臣，群臣皆曰：“此匈奴宝马也，勿与。”冒顿曰：“奈何与人邻国而爱一马乎？”遂与之。居顷之，东胡又使使谓冒顿，欲得单于一阏氏。冒顿复问左右，左右皆怒曰：“东胡无道，乃求阏氏，请击之。”冒顿曰：“奈何与人邻国爱一女子乎？”遂取所爱阏氏予东胡。东胡王愈益骄。东胡与匈奴中间有弃地，莫居千馀里，各居其边，为瓯脱。东胡使使谓冒顿“此弃地，欲有之。”冒顿问群臣，群臣或曰：“此弃地，予之亦可，勿与亦可。”于是冒顿大怒曰：“地者国之本也，奈何予之？”诸言予之者皆斩之。冒顿上马，令国中有后出者斩，遂袭击东胡。东胡初轻冒顿，不为备，冒顿遂灭东胡。既归，又西击走月氏，南并楼烦、白羊河南王，遂侵燕、代，悉复收蒙恬所夺匈奴故地，与汉关故河南塞至朝那、肤施。是时汉兵方与项羽相距，中国罢于兵革，以故冒顿得自强，控弦之士三十馀万，威服诸国。

秋，匈奴围韩王信于马邑，信数使使胡求和解。汉发兵救之，疑信数间使，有二心，使人责让信。信恐诛，九月，以马邑降匈奴。匈奴冒顿因引兵南逾句注，攻太原，至晋阳。

七年冬十月，上自将击韩王信，破其军于铜鞮，斩其将王喜。信亡走匈奴。白土人曼丘臣、王黄等立赵苗裔赵利为王，复收信败散兵，与信及匈奴谋攻汉。匈奴使左右贤王将万馀骑，与王黄等屯广武以南，至晋阳。汉兵击之，匈奴辄败走，已复屯聚，汉兵乘胜追之。会天大寒雨雪，士卒堕指者什二三。

上居晋阳，闻冒顿居代谷，欲击之。使人觇匈奴，冒顿匿其壮士、肥牛马，但见老弱及羸畜。使者十辈来，皆言匈奴可击。上覆使刘敬往使匈奴，未还，汉悉兵三十二万北逐之，逾句注。刘敬还报曰：“两国相击，此宜夸矜见所长。今臣往，徒见羸瘠老弱，此必欲见短，伏奇兵以争利。愚以为匈奴不可击也。”是时汉兵已业行，上怒，骂刘敬曰：“齐虏，以口舌得官，今乃妄言沮吾军。”械系敬广武。

帝先至平城，兵未尽到，冒顿纵精兵四十万骑，围帝于白登七日，汉兵中外不得相救饷。帝用陈平秘计，使使间厚遗阏氏。阏氏谓冒顿曰：“两主不相困。今得汉地，而单于终非能居之也。且汉主亦有神灵，单于察之。”冒顿与王黄、赵利期，而黄、利兵不来，疑其与汉有谋，乃解围之一角。会天大雾，汉使人往来，匈奴不觉。陈平请令强弩傅两矢外乡，从解角直出。帝出围，欲驱，太仆滕公固徐行。至平城，汉大军亦到，胡骑遂解去。汉亦罢兵归，令樊哙止定代地。上至广武赦刘敬，曰：“吾不用公言，以困平城。吾皆已斩前使十辈矣。”乃封敬二千户为关内侯，号为建信侯。帝南过曲逆，曰：“壮哉县，吾行天下，独见洛阳与是耳。”乃更封陈平为曲逆侯，尽食之。平从帝征伐，凡六出奇计，辄益封邑焉。

十二月，匈奴攻代，代王喜弃国自归，赦为郃侯。

八年。匈奴冒顿数苦北边，上患之，问刘敬。刘敬曰：“天下初定，士卒罢于兵，未可以武服也。冒顿杀父代立，妻群母，以力为威，未可以仁义说也。独可以计久远，子孙为臣耳，然恐陛下不能为。”上曰：“奈何？”对曰：“陛下诚能以适长公主妻之，厚奉遗之，彼必慕以为阏氏，生子必为太子。陛下以岁时汉所馀，彼所鲜，数问遗，因使辩士风谕以礼节。冒顿在，固为子婿，死，则外孙为单于。岂尝闻外孙敢与大父抗礼者哉。可无战以渐臣也。若陛下不能遣长公主，而令宗室及后宫诈称公主，彼知不肯贵近，无益也。”帝曰：“善。”欲遣长公主，吕后日夜泣曰：“妾唯太子、一女，奈何弃之匈奴。”上竟不能遣。

九年冬，上取家人子名为长公主，以妻单于，使刘敬往结和亲约。

臣光曰：建信侯谓冒顿残贼，不可以仁义说，而欲与为婚姻，何前后之相违也。夫骨肉之恩，尊卑之叙，唯仁义之人为能知之，奈何欲以此服冒顿哉。盖上世帝王之御夷狄也，服则怀之以德，叛则震之以威，未闻与为婚姻也。且冒顿视其父如禽兽而猎之，奚有于妇翁。建信侯之术，固已疏矣，况鲁元已为赵后，又可夺乎。
惠帝三年春，以宗室女为公主，嫁匈奴冒顿单于。是时冒顿方强，为书使使遗高后，辞极亵嫚。高后大怒，召将相大臣议斩其使者，发兵击之。樊哙曰：“臣愿得十万众横行匈奴中。”中郎将季布曰：“哙可斩也。前匈奴围高帝于平城，汉兵三十二万，哙为上将军不能解围。今歌吟之声未绝，伤夷者甫起，而哙欲摇动天下，妄言以十万众横行，是面谩也。且夷狄譬如禽兽，得其善言不足喜，恶言不足怒也。”高后曰：“善。”令大谒者张释报书，深自谦逊以谢之，并遗以车二乘，马二驷。冒顿复使使来谢曰：“未尝闻中国礼义，陛下幸而赦之。”因献马，遂和亲。

高后六年四月，匈奴寇狄道，攻河阳。七年冬十二月，匈奴寇狄道，略二千馀人。

文帝前三年五月，匈奴右贤王入居河南地，侵盗上郡保塞蛮夷，杀略人民。上幸甘泉，遣丞相灌婴发车骑八万五千，诣高奴击右贤王，发中尉材官属卫将军，军长安。右贤王走出塞。

六年冬十月，匈奴单于遗汉书曰：“前时皇帝言和亲事，称书意，合欢。汉边吏侵侮右贤王，右贤王不请，听后义卢侯难支等计，与汉吏相距。绝二主之约，离兄弟之亲，故罚右贤王，使之西求月氏，击之。以天之福，吏卒良，马力强，以夷灭月氏，尽斩杀降下，定之。楼兰、乌孙、呼揭及其旁二十六国，皆己为匈奴。诸引弓之民，并为一家。北州已定，愿寝兵休士卒养马，除前事，复故约，以安边民。皇帝即不欲匈奴近塞，则且诏吏民远舍。”帝报书曰：“单于欲除前事，复故约，朕甚嘉之，此古圣王之志也。汉与匈奴约为兄弟，所以遗单于甚厚。倍约离兄弟之亲者，常在匈奴。然右贤王事已在赦前，单于勿深诛。单于若称书意，明告诸吏，使无负约。有信，敬如单于书。”

后顷之，冒顿死，子稽粥立，号曰老上单于。老上单于初立，帝复遣宗室女翁主为单于阏氏，使宦者燕人中行说傅翁主。说不欲行，汉强使之。说曰：“必我也，为汉患者。”中行说既至，因降单于，单于甚亲幸之。

初，匈奴好汉缯絮、食物。中行说曰：“匈奴人众不能当汉之一郡，然所以强者。以衣食异，无仰于汉也。今单于变俗，好汉物，汉物不过什二，则匈奴尽归于汉矣。其得汉缯絮，以驰草棘中，衣袴皆裂敝，以示不如旃裘之完善也。得汉食物，皆去之，以示不如湩酪之便美也。”于是说教单于左右疏记，以计课其人众畜牧。其遗汉书牍及印封皆令长大，倨傲其辞，自称“天地所生日月所置匈奴大单于”。汉使或訾笑匈奴俗无礼义者，中行说辄穷汉使曰：“匈奴约束径，易行。君臣简，可久。一国之政犹一体也，故匈奴虽乱必立宗种。今中国虽云有礼义，及亲属益疏则相杀夺，以至易姓，皆从此类也。嗟。土室之人，顾无多辞，喋喋占占。顾汉所输匈奴缯絮、米蘖，令其量中、必善美而已矣，何以言为乎。且所给备善则己。不备，苦恶，则候秋熟，以骑驰蹂而稼穑耳。”

梁太傅贾谊上疏曰：“天下之势方倒县。凡天子者，天下之首。何也。上也。蛮夷者，天下之足。何也。下也。今匈奴嫚侮侵掠，至不敬也，而汉岁致金絮采缯以奉之。足反居上，首顾居下，倒县如此，莫之能解，犹为国有人乎。可为流涕者此也。今不猎猛敌而猎田彘，不搏反寇而搏畜菟，玩细娱而不图大患，德可远加而直数百里外，威令不伸，可为流涕者此也。”

十一年夏六月，匈奴寇狄道。时匈奴数为边患，太子家令颍川鼍错上言兵事曰：“兵法曰：有必胜之将，无必胜之民。由此观之，安边境，立功名，在于良将，不可不择也。臣又闻用兵临战合刃之急者三：一曰得地形，二曰卒服习，三曰器用利。兵法，步兵、车骑、弓弩、长戟、矛鋋、剑楯之地，各有所宜，不得其宜者或十不当一。士不选练，卒不服习，起居不精，动静不集，趋利弗及，避难不毕，前击后解，与金鼓之指相失，此不习勒卒之过也，百不当十。兵不完利与空手同，甲不坚密与袒裼同，弩不可以及远与短兵同，射不能中与无矢同，中不能入与无镞同，此将不省兵之祸也，五不当一。故兵法曰：器械不利，以其卒予敌也。卒不可用，以其将予敌也。将不知兵，以其主予敌也。君不择将，以其国予敌也。四者，兵之至要也。臣又闻小大异形，强弱异势，险易异备。夫卑身以事强，小国之形也。合小以攻大，敌国之形也。以蛮夷攻蛮夷，中国之形也。今匈奴地形、技艺与中国异：上下山阪，出入溪涧，中国之马弗与也。险道倾仄，且驰且射，中国之骑弗与也。风雨罢劳，饥渴不困，中国之人弗与也。此匈奴之长技也。若夫平原易地，轻车突骑，则匈奴之众易桡乱也。劲弩长戟，射疏及远，则匈奴之弓弗能格也。坚甲利刃，长短相杂，游弩往来，什伍俱前，则匈奴之兵弗能当也。材官驺发，矢道同的，则匈奴之革笥木荐弗能支也。下马地斗，剑戟相接，去就相薄，则匈奴之足弗能给也。此中国之长技也。以此观之，匈奴之长技三，中国之长技五，陛下又兴数十万之众，以诛数万之匈奴，众寡之计，以一击十之术也。虽然，兵凶器，战危事也，故以大为小，以强为弱，在俛仰之间耳。夫以人之死争胜，跌而不振，则悔之无及也。帝王之道，出于万全。今降胡、义渠、蛮夷之属来归谊者，其众数千，饮食、长技与匈奴同，可赐之坚甲、絮衣、劲弓、利矢，益以边郡之良骑，令明将能知其习俗和辑其心者，以陛下之明约将之。即有险阻，以此当之。平地通道，则以轻车材官制之。两军相为表里，各用其长技，衡加之以众，此万全之术也。”帝嘉之，赐错书，宠答焉。

错又上言曰：“臣闻秦起兵而攻胡、粤者，非以卫边地而救民死也，贪戾而欲广大也，故功未立而天下乱。且夫起兵而不知其势，战则为人禽，屯则卒积死。夫胡貉之人其性耐寒，扬粤之人其性耐暑，秦之戍卒不耐其水土，戍者死于边，输者偾于道。秦民见行，如往弃市，因以谪发之，名曰谪戍。先发吏有谪及赘婿、贾人，后以尝有市籍者，又后以大父母、父母尝有市籍者，后入闾取其左。发之不顺，行者愤怨，有万死之害而亡铢两之报，死事之后不得一算之复，天下明知祸烈及己也。陈胜行戍，至于大泽，为天下先倡，天下从之如流水者，秦以威劫而行之之敝也。胡人衣食之业不着于地，其势易以扰乱边境，往来转徙，时至时去。此胡人之生业，而中国之所以离南亩也。今胡人数转牧行猎于塞下，以候备塞之卒，卒少则入。陛下不救，则边民绝望而有降敌之心。救之，少发则不足，多发，远县才至，则胡又已去。聚而不罢，为费甚大，罢之则胡复入。如此连年，则中国贫苦而民不安矣。陛下幸忧边境，遣将吏发卒以治塞，甚大惠也。然令远方之卒守塞，一岁而更，不知胡人之能。不如选常居者家室田作，且以备之，以便为之高城深堑。要害之处，通川之道，调立城邑，毋下千家。先为室屋，具田器，乃募民免罪、拜爵、复其家，予冬夏衣，禀食，能自给而止。塞下之民，禄利不厚，不可使久居危难之地。胡人入驱而能止其所驱者，以其半予之，县官为赎其民。如是则邑里相救助，赴胡不避死。非以德上也，欲全亲戚而利其财也。此与东方之戍卒，不习地势而心畏胡者，功相万也。以陛下之时，徙民实边，使远方无屯戍之事。塞下之民，父子相保，无系虏之患。利施后世，名称圣明，其与秦之行怨民，相去远矣。”上从其言，募民徙塞下。

错复言：“陛下幸募民徙以实塞下，使屯戍之事益省，输将之费益寡，甚大惠也。下吏诚能称厚惠，奉明法，存恤所徙之老弱，善遇其壮士，和辑其心而勿侵刻，使先至者安乐而不思故乡，则贫民相慕而劝往矣。臣闻古之徙民者，相其阴阳之和，尝其水泉之味，然后营邑立城，制里割宅，先为筑室，家置器物焉。民至有所居，作有所用，此民所以轻去故乡而劝之新邑也。为置医巫以救疾病，以修祭祀，男女有婚，生死相恤，坟墓相从，种树畜长，室屋完安，此所以使民乐其处而有长居之心也。臣又闻古之制边县以备敌也，使五家为伍，伍有长。十长一里，里有假士。四里一连，连有假五百。十连一邑，邑有假候：皆择其邑之贤材有护、习地形、知民心者。居则习民于射法，出则教民于应敌，故卒伍成于内，则军政定于外。服习以成，勿令迁徙，幼则同游，长则共事。夜战声相知，则足以相救，昼战目相见，则足以相识，驩爱之心足以相死。如此而劝以厚赏，威以重罚，则前死不还踵矣。所徙之民非壮有材者，但费衣粮，不可用也。未有材力，不得良吏，犹亡功也。陛下绝匈奴不与和亲，臣窃意其冬来南也。壹大治，则终身创矣。欲立威者始于折胶，来而不能困，使得气去，后未易服也。

十四年冬，匈奴老上单于十四万骑入朝那、萧关，杀北地都尉卬，虏人民畜产甚多。遂至彭阳，使奇兵入烧回中宫，候骑至雍甘泉。帝以中尉周舍、郎中令张武为将军，发车千乘，骑卒十万，军长安旁以备胡寇，而拜昌侯卢卿为上郡将军，甯侯魏遫为北地将军，隆虑侯周灶为陇西将军，屯三郡。上亲劳军，勒兵申教令，赐吏卒，自欲征匈奴。群臣谏，不听，皇太后固要，上乃止。于是以东阳侯张相如为大将军，成侯董赤、内史栾布皆为将军，击匈奴。单于留塞内，月馀乃去。汉逐出塞即还，不能有所杀。

后二年，匈奴连岁入边，杀略人民、畜产甚多，云中、辽东最甚，郡万馀人。上患之，乃使使遗匈奴书，单于亦使当户报谢，复与匈奴和亲。三年，匈奴老上单于死，子军臣单于立。

六年冬，匈奴三万骑入上郡，三万骑入云中，所杀略甚众，烽火通于甘泉、长安。以中大夫令免为车骑将军，屯飞狐。故楚相苏意为将军，屯句注。将军张武屯北地。河内太守周亚夫为将军，次细柳。宗正刘礼为将军，次霸上。祝兹侯徐厉为将军，次棘门，以备胡。上自劳军，至霸上及棘门军，直驰入，将以下俱送迎。已而之细柳军，军士吏披甲，锐兵刃，彀弓弩持满。天子先驱至，不得入。先驱曰：“天子且至。”军门都尉曰：“将军令曰：军中闻将军令，不闻天子之诏。”居无何，上至，又不得入。于是上乃使使持节诏将军“吾欲入营劳军。”亚夫乃传言开壁门。壁门士请车骑曰：“将军约，军中不得驰驱。”于是天子乃按辔徐行。至营，将军亚夫持兵揖曰：“介胄之士不拜，请以军礼见。”天子为动，改容，式车，使人称谢“皇帝敬劳将军。”成礼而去。既出军门，群臣皆惊。上曰：“嗟乎，此真将军矣。”曩者霸上、棘门军，若儿戏耳，其将固可袭而虏也。至于亚夫，可得而犯邪？”称善者久之。月馀，汉兵至边，匈奴亦远塞，汉兵亦罢。乃拜周亚夫为中尉。

孝景元年夏四月，遣御史大夫青至代下与匈奴和亲。五年，遣公主嫁匈奴单于。中二年春二月，匈奴入燕。

六年六月，匈奴入雁门，至武泉，入上郡，取苑马，吏卒战死者二千人。陇西李广为上郡太守，尝从百骑出，卒遇匈奴数千骑，见广，以为诱骑，皆惊，上山陈。广之百骑皆大恐，欲驰还走。广曰：“吾去大军数十里，今如此以百骑走，匈奴追射我立尽。今我留，匈奴必以我为大军之诱，必不敢击我。”广令诸骑曰：“前。”未到匈奴陈二里所，止，令曰：“皆下马解鞍。”其骑曰：“虏多且近，即有急，奈何？”广曰：“彼虏以我为走。今皆解鞍，以示不走，用坚其意。”于是胡骑遂不敢击。有白马将出，护其兵，李广上马，与十馀骑奔，射杀白马将，而复还至其骑中，解鞍，令士皆纵马卧。是时会暮，胡兵终怪之，不敢击。夜半时，胡兵亦以为汉有伏军于旁，欲夜取之，胡皆引兵而去。平旦，李广乃归其大军。

后二年三月，匈奴入雁门，太守冯敬与战，死。发车骑、材官屯雁门。

孝武建元六年，匈奴来请和亲，天子下其议。大行王恢，燕人也，习胡事，议曰：“汉与匈奴和亲，率不过数岁，即复倍约。不如勿许，兴兵击之。”韩安国曰：“匈奴迁徙鸟举，难得而制，自上古不属为人。今汉行数千里与之争利，则人马罢乏。虏以全制其敝，此危道也。不如和亲。”群臣议者多附安国，于是上许和亲。

高祖十年。定陶戚姬有宠于上，生赵王如意。上以太子仁弱，谓如意类己，虽封为赵王，常留之长安。上之关东，戚姬常从，日夜啼泣，欲立其子。吕后年长，常留守，益疏。上欲废太子而立赵王，大臣争之，皆莫能得。御史大夫周昌廷争之强，上问其说。昌为人吃，又盛怒，曰：“臣口不能言，然臣期期知其不可。陛下欲废太子，臣期期不奉诏。”上欣然而笑。吕后侧耳于东厢听，既罢，见昌，为跪谢曰：“微君，太子几废。”时赵王年十岁，上忧万岁之后不全也，符玺御史赵尧请为赵王置贵强相，及吕后、太子、群臣素所敬惮者。上曰：“谁可者。”尧曰：“御史大夫昌，其人也。”上乃以昌相赵，而以尧代昌为御史大夫。

十二年十一月，上从破黥布归，疾益甚，愈欲易太子。张良谏不听，因疾不视事。叔孙通谏曰：“昔者晋献公以骊姬之故，废太子，立奚齐，晋国乱者数十年，为天下笑。秦以不蚤定扶苏，令赵高得以诈立胡亥，自取灭祀，此陛下所亲见。今太子仁孝，天下皆闻之。吕后与陛下攻苦食啖，其可背哉。陛下必欲废适而立少，臣愿先伏诛，以颈血污地。”帝曰：“公罢矣，吾直戏耳。”叔孙通曰：“太子，天下本，本一摇天下振动，奈何以天下为戏乎？”时大臣固争者多，上知群臣心皆不附赵王，乃止不立。

初，上击布时为流矢所中，行道，疾甚。吕后问曰：“陛下百岁后，萧相国既死，谁令代之。”上曰：“曹参可。”问其次，曰：“王陵可，然少戆，陈平可以助之。陈平知有馀，然难独任。周勃重厚少文，然安刘氏者必勃也，可令为太尉。”吕后复问其次，上曰：“此后亦非乃所知也。”夏四月甲辰，帝崩于长乐宫。

五月己巳，太子即皇帝位，尊皇后曰皇太后。

太后令永巷囚戚夫人，髡钳，衣赭衣，令舂。遣使召赵王如意，使者三反，赵相周昌谓使者曰：“高帝属臣赵王，赵王年少。窃闻太后怨戚夫人，欲召赵王并诛之，臣不敢遣王，王且亦病，不能奉诏。”太后怒，先使人召昌。昌至长安，乃使人复召赵王。王来未到，帝知太后怒，自迎赵王霸上，与入宫，自挟与起居、饮食。太后欲杀之，不得间。

惠帝元年冬十二月，帝晨出射。赵王少，不能蚤起，太后使人持鸩饮之。黎明，帝还，赵王已死。太后遂断戚夫人手足，去眼，辉耳，饮喑药，使居厕中，命曰：“人彘”。居数日，乃召帝观人彘。帝见，问知其戚夫人，乃大哭，因病，岁馀不能起。使人请太后曰：“此非人所为。臣为太后子，终不能治天下。”帝以此日饮为淫乐，不听政。

臣光曰：为人子者，父母有过则谏：谏而不听，则号泣而随之。安有守高祖之业，为天下之主，不忍母之残酷，遂弃国家而不恤，纵酒色以伤生。若孝惠者，可谓笃于小仁而未知大谊也。
六年冬十月，以王陵为右丞相，陈平为左丞相。夏，以周勃为太尉。

七年秋八月戊寅，帝崩于未央宫。初，吕太后命张皇后取他人子养之，而杀其母，以为太子。既葬，太子即皇帝位。年幼，太后临朝称制。

高后元年冬，太后议欲立诸吕为王，问右丞相陵。陵曰：“高帝刑白马盟曰：非刘氏而王，天下共击之。今王吕氏，非约也。”太后不说，问左丞相平、太尉勃。对曰：“高帝定天下，王子弟，今太后称制，王诸吕，无所不可。”太后喜。罢朝，王陵让陈平、绛侯曰：“始与高帝喋血盟，诸君不在邪。今高帝崩，太后女主，欲王吕氏，诸君纵欲阿意背约，何面目见高帝于地下乎？”陈平、绛侯曰：“于今面折廷争，臣不如君。全社稷，定刘氏之后，君亦不如臣。”陵无以应之。

十一月甲子，太后以王陵为帝太傅，实夺之相权，陵遂病免归。乃以左丞相平为右丞相。以辟阳侯审食其为左丞相，不治事，令监宫中，如郎中令。食其故得幸于太后，公卿皆因而决事。太后怨赵尧为赵隐王谋，乃抵尧罪。上党守任敖尝为沛狱吏，有德于太后，乃以为御史大夫。太后又追尊其父临泗侯吕公为宣王，兄周吕令武侯泽为悼武王，欲以王诸吕为渐。

太后欲王吕氏，乃先立所名孝惠子强为淮阳王，不疑为恒山王。使大谒者张释风大臣，大臣乃请立悼武王长子郦侯台为吕王，割齐之济南郡为吕国。

二年冬十一月，吕肃王台薨。

夏五月丙申，封齐悼惠王子章为朱虚侯，令入宿卫，又以吕禄女妻章。四年夏四月丙申，太后封女弟媭为临光侯。

少帝浸长，自知非皇后子，乃出言曰：“后安能杀吾母而名我。我壮，即为变。”太后闻之，幽之永巷中，言帝病，左右莫得见。太后语群臣曰：“今皇帝病久不已，失惑昏乱，不能继嗣治天下。其代之。”群臣皆顿首言：“皇太后为天下齐民计，所以安宗庙、社稷甚深，群臣顿首奉诏。”遂废帝，幽杀之。

五月丙辰，立恒山王义为帝，更名曰弘。不称元年，以太后制天下事故也。六年冬十一月，立肃王弟产为吕王。

七年春正月，太后召赵幽王友。友以诸吕女为后，弗爱，爱他姬。诸吕女怒，去，谗之于太后曰：“王言吕氏安得王。太后百岁后，吾必击之。”太后以故召赵王。赵王至，置邸，不得见，令卫围守之，弗与食。其群臣或窃馈，辄捕论之。丁丑，赵王饿死。

二月，徙梁王恢为赵王，吕王产为梁王。梁王不之国，为帝太傅。

吕媭女为将军营陵侯刘泽妻。泽者，高祖从祖昆弟也。齐人田生为之说大谒者张卿曰：“诸吕之王也，诸大臣未大服。今营陵侯泽，诸刘最长。今卿言太后王之，吕氏王益固矣。”张卿入言太后，太后然之，乃割齐之琅邪郡封泽为琅邪王。

赵王恢之徙赵，心怀不乐。太后以吕产女为王后，王后从官皆诸吕，擅权，微伺赵王，赵王不得自恣。王有所爱姬，王后使人鸩杀之。六月，王不胜悲愤，自杀。太后闻之，以为王用妇人弃宗庙礼，废其嗣。是时，诸吕擅权用事。朱虚侯章年二十，有气力，忿刘氏不得职。尝入侍太后燕饮，太后令章为酒吏。章自请曰：“臣将种也，请得以军法行酒。”太后曰：“可。”酒酣，章请为《耕田歌》，太后许之。章曰：“深耕概种，立苗欲疏，非其种者，锄而去之。”太后默然。顷之，诸吕有一人醉，亡酒，章追，拔剑斩之，而还报曰：“有亡酒一人，臣谨行法斩之。”太后、左右皆大惊，业已许其军法，无以争也，因罢。自是之后，诸吕惮朱虚侯，虽大臣皆依朱虚侯，刘氏为益强。

陈平患诸吕，力不能制，恐祸及己，尝燕居深念。陆贾往，直入坐，而陈丞相不见。陆生曰：“何念之深也。”陈平曰：“生揣我何念。”陆生曰：“足下极富贵，无欲矣，然有忧念，不过患诸吕、少主耳。”陈平曰：“然。为之奈何？”陆生曰：“天下安，注意相。天下危，注意将。将相和调，则士豫附，天下虽有变，权不分。为社稷计，在两君掌握耳。臣常欲谓太尉绛侯，绛侯与我戏，易吾言。君何不交驩太尉，深相结。”因为陈平画吕氏数事。陈平用其计，乃以五百金为绛侯寿，厚具乐饮。太尉报亦如之。两人深相结，吕氏谋益衰。

太后使使告代王欲徙王赵，代王谢之，愿守代边。太后乃立兄子吕禄为赵王，追尊禄父建成康侯释之为赵昭王。

八年冬十月辛丑，立吕肃王子东平侯通为燕王，封通弟庄为东平侯。

春三月，太后祓还，过轵道，见物如苍犬，撠太后掖，忽不复见。卜之，云：“赵王如意为祟”。太后遂病掖伤。夏四月，封中大谒者张释为建陵侯，以其劝王诸吕，赏之也。

秋七月，太后病甚，乃令赵王禄为上将军，居北军。吕王产居南军。太后诫产、禄曰：“吕氏之王，大臣弗平。我即崩，帝年少，大臣恐为变。必据兵卫宫，慎毋送丧，为人所制。”辛巳，太后崩，遗诏大赦天下，以吕王产为相国，以吕禄女为帝后。

诸吕欲为乱，畏大臣绛、灌等，未敢发。朱虚侯以吕禄女为妇，故知其谋，乃阴令人告其兄齐王，欲令发兵西，朱虚侯、东牟侯为内应，以诛诸吕，立齐王为帝。齐王乃与其舅驷钧、郎中令祝午、中尉魏勃阴谋发兵。齐相召平弗听。八月丙午，齐王欲使人诛相，相闻之，乃发卒卫王宫。魏勃绐召平曰：“王欲发兵，非有汉虎符验也，而相君围王固善。勃请为君将兵卫王。”召平信之。勃既将兵，遂围相府，召平自杀。于是齐王以驷钧为相，魏勃为将军，祝午为内史，悉发国中兵。使祝午东诈琅邪王曰：“吕氏作乱，齐王发兵欲西诛之。齐王自以年少，不习兵革之事，愿举国委大王。大王自高帝将也，请大王幸之临菑，见齐王计事。”琅邪王信之，西驰见齐王。齐王因留琅邪王，而使祝午尽发琅邪国兵，并将之。琅邪王说齐王曰：“大王高皇帝适长孙也，当立。今诸大臣狐疑，未有所定，而泽于刘氏最为长年，大臣固待泽决计。今大王留臣，无为也，不如使我入关计事。”齐王以为然，乃益具车送琅邪王。琅邪王既行，齐遂举兵西攻济南，遗诸侯王书，陈诸吕之罪，欲举兵诛之。

相国吕产等闻之，乃遣颍阴侯灌婴将兵击之。灌婴至荥阳，谋曰：“诸吕拥兵关中，欲危刘氏而自立。今我破齐还报，此益吕氏之资也。”乃留屯荥阳，使使谕齐王及诸侯与连和，以待吕氏变，共诛之。齐王闻之，乃还兵西界待约。

吕禄、吕产欲作乱，内惮绛侯、朱虚等，外畏齐、楚兵，又恐灌婴畔之，欲待灌婴兵与齐合而发，犹豫未决。

当是时，济川王太、淮阳王武、常山王朝及鲁王张偃皆年少，未之国，居长安。赵王禄、梁王产各将兵居南、北军，皆吕氏之人也。列侯、群臣莫自坚其命。

太尉绛侯勃不得主兵。曲周侯郦商老病，其子寄与吕禄善。绛侯乃与丞相陈平谋，使人劫郦商，令其子寄往绐说吕禄曰：“高帝与吕后共定天下，刘氏所立九王，吕氏所立三王，皆大臣之议，事已布告诸侯，诸侯皆以为宜。今太后崩，帝少，而足下佩赵王印，不急之国守藩，乃为上将将兵留此，为大臣诸侯所疑。足下何不归将印，以兵属太尉，请梁王归相国印，与大臣盟而之国。齐兵必罢，大臣得安，足下高枕而王千里，此万世之利也。”吕禄信然其计，欲以兵属太尉，使人报吕产及诸吕老人。或以为便，或曰不便，计犹豫未有所决。吕禄信郦寄，时与出游猎。过其姑吕媭，媭大怒曰：“若为将而弃军，吕氏今无处矣。”乃悉出珠玉宝器散堂下，曰：“毋为他人守也。”

九月庚申旦，平阳侯窋行御史大夫事，见相国产计事。郎中令贾寿使从齐来，因子产曰：“王不早之国，今虽欲行，尚可得邪？”具以灌婴与齐、楚合从欲诛诸吕告产，且趣产急入宫。平阳侯颇闻其语，驰告丞相、太尉。

太尉欲入北军，不得入。襄平侯纪通尚符节，乃令持节矫内太尉北军。太尉复令郦寄与典客刘揭先说吕禄曰：“帝使太尉守北军，欲足下之国。急归将印辞去，不然，祸且起。”吕禄以为郦况不欺已，遂解印属典客，而以兵授太尉。太尉至军，吕禄已去。太尉入军门，行令军中曰：“为吕氏右袒，为刘氏左袒。”军中皆左袒。太尉遂将北军。然尚有南军。丞相平乃召朱虚侯章佐太尉，太尉令朱虚侯监军门，令平阳侯告卫尉“毋入相国产殿门。”吕产不知吕禄已去北军，乃入未央宫欲为乱，至殿门，弗得入，徘徊往来。平阳侯恐弗胜，驰语太尉。太尉尚恐不胜诸吕，未敢公言诛之，乃谓朱虚侯曰：“急入宫卫帝。”朱虚侯请卒，太尉予卒千馀人。入未央宫门，见产廷中。日𫗦时，遂击产，产走。天风大起，以故其从官乱，莫敢斗。逐产，杀之郎中府吏厕中。

朱虚侯已杀产，帝命谒者持节劳朱虚侯。朱虚侯欲夺其节，谒者不肯，朱虚侯则从与载，因节信驰走，斩长乐卫尉吕更始。还，驰入北军，报太尉。太尉起，拜贺朱虚侯曰：“所患独吕产，今已诛，天下定矣。”遂遣人分部悉捕诸吕男女，无少长皆斩之。辛酉，捕斩吕禄而笞杀吕媭，使人诛燕王吕通，而废鲁王张偃。戊辰，徙济川王王梁。遣朱虚侯以诛诸吕事告齐王，令罢兵。

灌婴在荥阳，闻魏勃本教齐王举兵，使使召魏勃至，责问之。勃曰：“失火之家，岂暇先言丈人而后救火乎？”因退立，股战而栗，恐，不能言者，终无他语。灌将军熟视笑曰：“人谓魏勃勇，妄庸人耳，何能为乎？”乃罢魏勃。灌婴兵亦罢荥阳归。

班固赞曰：孝文时，天下以郦寄为卖友。夫卖友者，谓见利而忘义也。若寄父为功臣，而又执劫，虽摧吕禄以安社稷，谊存君亲可也。
诸大臣相与阴谋曰：“少帝及梁、淮阳、恒山王皆非真孝惠子也，吕后以计诈名他人子，杀其母，养后宫，令孝惠子之，立以为后，及诸王，以强吕氏。今皆已夷灭诸吕，而所立即长用事，吾属无遗类矣。不如视诸王最贤者立之。”或言：“齐王，高帝长孙，可立也。”大臣皆曰：“吕氏以外家恶而几危宗庙，乱功臣。今齐王舅驷钧虎而冠，即立齐王，复为吕氏矣。代王方今高帝见子，最长，仁孝宽厚。太后家薄氏谨良。且立长固顺，况以仁孝闻矢下乎？”乃相与共阴使人召代王。

代王问左右，郎中令张武等曰：“汉大臣皆故高帝时大将，习兵，多谋诈。此其属意非止此也，特畏高帝、吕太后威耳。今已诛诸吕，新喋血京师，此以迎大王为名，实不可信。愿大王称疾毋往，以观其变。”中尉宋昌进曰：“群臣之议皆非也。夫秦失其政，诸侯豪桀并起，人人自以为得之者以万数，然卒践天子之位者，刘氏也，天下绝望，一矣。高帝封王子弟地，犬牙相制，此所谓盘石之宗也，天下服其强，二矣。汉兴，除秦苛政，约法令，施德惠，人人自安，难动摇，三矣。夫以吕太后之严，立诸吕为三王，擅权专制，然而太尉以一节入北军，一呼士皆左袒，为刘氏，叛诸吕，卒以灭之。此乃天授，非人力也。今大臣虽欲为变，百姓弗为使，其党宁能专一邪。方今内有朱虚、东牟之亲，外畏吴、楚、淮南、琅邪、齐、代之强。方今高帝子独淮南王与大王，大王又长，贤圣仁孝，闻于天下，故大臣因天下之心而欲迎立大王，大王勿疑也。”代王报太后计之，犹豫未定。卜之，兆得大横，占曰：“大横庚庚，馀为天王，夏启以光。”代王曰：“寡人固己为王矣，又何王。”卜人曰：“所谓天王者，乃天子也。”于是代王遣太后弟薄昭往见绛侯，绛侯等具为昭言所以迎立王意。薄昭还报曰：“信矣，毋可疑者。”代王乃笑谓宋昌曰：“果如公言。”乃命宋昌参乘，张武等六人乘传从诣长安。至高陵休止，而使宋昌先驰之长安观变。昌至渭桥，丞相以下皆迎。昌还报。代王驰至渭桥，群臣拜谒称臣，代王下车答拜。太尉勃进曰：“愿请间。”宋昌曰：“所言公，公言之。所言私，王者无私。”太尉乃跪上天子玺符。代王谢曰：“至代邸而议之。”

后九月己酉晦，代王至长安，舍代邸，群臣从至邸。丞相陈平等皆再拜言曰：“子弘等皆非孝惠帝子，不当奉宗庙。大王高帝长子，宜为嗣。愿大王即天子位。”代王西乡让者三，南乡让者再，遂即天子位。群臣以礼次侍。

东牟侯兴居曰：“诛吕氏，臣无功，请得除宫。”乃与太仆汝阴侯滕公入宫，前谓少帝曰：“足下非刘氏子，不当立。”乃顾麾左右执戟者掊兵罢去。有数人不肯去兵，宦者令张释谕告，亦去兵。滕公乃召乘舆车载少帝出，少帝曰：“欲将我安之乎？”滕公曰：“出就舍。”舍少府。乃奉天子法驾，迎代王于邸，报曰：“宫谨除。”代王即夕入未央宫。有谒者十人持戟卫端门，曰：“天子在也，足下何为者而入。”代王乃谓太尉。太尉往谕，谒者十人皆掊兵而去，代王遂入。夜，拜宋昌为卫将军，镇抚南、北军。以张武为郎中令，行殿中。有司分部诛灭梁、淮阳、恒山王及少帝于邸。文帝还坐前殿，夜下诏书，赦天下。

文帝元年冬十月，陈平谢病，上问之，平曰：“高祖时勃功不如臣，及诛诸吕，臣功亦不如勃，愿以右丞相让勃。”十一月辛巳，上徙平为左丞相，太尉勃为右丞相，大将军灌婴为太尉。诸吕所夺齐、楚故地，皆复与之。论诛诸吕功，右丞相勃以下益户、赐金各有差。绛侯朝罢趋出，意得甚。上礼之恭，常目送之。郎中安陵袁盎谏曰：“诸吕悖逆，大臣相与共诛之。是时丞相为太尉，本兵柄，适会其成功。今丞相如有骄主色，陛下谦让。臣主失礼，窃为陛下弗取也。”后朝，上益庄，丞相益畏。

汉高帝十一年五月，诏立秦南海尉赵佗为南越王，使陆贾即授玺绶，与剖符通使，使和集百越，无为南边患害。

初，秦二世时，南海尉任嚣病且死，召龙川令赵佗语曰：“秦为无道，天下苦之。闻陈胜等作乱，天下未知所安。南海僻远，吾恐盗兵侵地至此，欲兴兵绝新道，自备，待诸侯变，会病甚。且番禺负山险，阻南海，东西数十里，颇有中国人相辅，此亦一州之主也，可以立国。郡中长吏无足与言者，故召公告之。”即被佗书，行南海尉事。嚣死，佗即移檄告横浦、阳山、湟溪关曰：“盗兵且至，急绝道聚兵自守。”因稍以法诛秦所置长吏，以其党为假守。秦已破灭，佗即击并桂林、象郡，自立为南越武王。

陆生至，尉佗魋结箕倨见陆生。陆生说佗曰：“足下中国人，亲戚、昆弟坟墓在真定。今足下反天性，弃冠带，欲以区区之越与天子抗衡为敌国，祸且及身矣。且夫秦失其政，诸侯豪杰并起，唯汉王先入关，据咸阳。项羽倍约，自立为西楚霸王，诸侯皆属，可谓至强。然汉王起巴、蜀，鞭笞天下，遂诛项羽灭之。五年之间，海内平定，此非人力，天之所建也。天子闻君王王南越，不助天下诛暴逆，将相欲移兵而诛王，天子怜百姓新劳苦，故且休之，遣臣授君王印，剖符通使。君王宜郊迎，北面称臣，乃欲以新造未集之越，屈强于此。汉诚闻之，掘烧王先人冢，夷灭宗族，使一偏将将十万众临越，则越杀王降汉如反复手耳。”于是尉佗乃蹶然起坐，谢陆生曰：“居蛮夷中久，殊失礼义。”因问陆生曰：“我孰与萧何、曹参、韩信贤。”陆生曰：“王似贤也。”复曰：“我孰与皇帝贤。”陆生曰：“皇帝继五帝、三皇之业，统理中国。中国之人以亿计，地方万里，万物殷富，政由一家，自天地剖判未始有也。今王众不过数十万，皆蛮夷，崎岖山海间，譬若汉一郡耳，何乃比于汉。”尉佗大笑曰：“吾不起中国，故王此。使我居中国，何遽不若汉。”乃留陆生，与饮数月，曰：“越中无足与语，至生来，令我日闻所不闻。”赐陆生橐中装直千金，他送亦千金。陆生卒拜尉佗为南越王，令称臣，奉汉约。归报，帝大悦，拜贾为太中大夫。

高后四年夏五月，有司请禁南越关市铁器。南越王佗曰：“高帝立我，通使物。今高后听谗臣，别异蛮夷，隔绝器物。此必长沙王计，欲倚中国击灭南越而并王之，自为功也。”

五年春，佗自称南越武帝，发兵攻长沙，败数县而去。七年九月，遣隆虑侯周灶将兵击南越。

文帝元年。初，隆虑侯灶击南越，会暑湿，士卒大疫，兵不能逾领。岁馀，高后崩，即罢兵。赵佗因此以兵威财物赂遗闽越、西瓯、骆，役属焉，东西万馀里。乘黄屋，左纛，称制，与中国侔。

帝乃为佗亲冢在真定者置守邑，岁时奉祀。召其昆弟，尊官厚赐宠之。复使陆贾使南越，赐佗书曰：“朕，高皇帝侧室之子也，弃外，奉北藩于代。道里辽远，壅蔽朴愚，未尝致书。高皇帝弃群臣，孝惠皇帝即世，高后自临事。不幸有疾，诸吕为变，赖功臣之力，诛之已毕。朕以王侯吏不释之故，不得不立，今即位。乃者闻王遗将军隆虑侯书，求亲昆弟，请罢长沙两将军。朕以王书罢将军博阳侯。亲昆弟在真定者，已遣人存问，修治先人冢。前日闻王发兵于边，为寇灾不止。当其时长沙苦之，南郡尤甚。虽王之国，庸独利乎。必多杀士卒，伤良将吏，寡人之妻，孤人之子，独人父母，得一亡十，朕不忍为也。朕欲定地犬牙相入者，以问吏，吏曰：高皇帝所以介长沙土也。朕不得擅变焉。今得王之地不足以为大，得王之财不足以为富，服岭以南，王自治之。虽然，王之号为帝。两帝并立，亡一乘之使以通其道，是争也。争而不让，仁者不为也。愿与王分弃前恶，终今以来，通使如故。”

贾至南越，南越王恐，顿首谢罪，愿奉明诏，长为藩臣，奉贡职。于是下令国中曰：“吾闻两雄不俱立，两贤不并世。汉皇帝贤天子。自今以来去帝制、黄屋、左纛。”因为书称“蛮夷大长老夫臣佗昧死再拜上书皇帝陛下：老夫，故越吏也，高皇帝幸赐臣佗玺，以为南越王。孝惠皇帝即位，义不忍绝，所以赐老夫者厚甚。高后用事，别异蛮夷，出令曰毋与蛮夷越金铁田器、马牛羊。即予，予牡毋与牝。老夫处僻，马牛羊齿己长，自以祭祀不修，有死罪，使内史藩、中尉高、御史平凡三辈上书谢过，皆不反。又风闻老夫父母坟墓已坏削，兄弟宗族已诛论。吏相与议曰：今内不得振于汉，外亡以自高异。故更号为帝，自帝其国，非敢有害于天下。高皇后闻之，大怒，削去南越之籍，使使不通。老夫窃疑长沙王谗臣，故发兵以伐其边。老夫处越四十九年，于今抱孙焉。然夙兴夜寐，寝不安席，食不甘味，目不视靡曼之色，耳不听锺鼓之音者，以不得事汉也。今陛下幸哀怜，复故号，通使汉如故，老夫死，骨不腐。改号，不敢为帝矣。

汉景帝前三年。初，孝文时，吴太子入见，得侍皇太子饮、博。吴太子博，争道，不恭，皇太子引博局提吴太子杀之，遣其丧归葬。至吴，吴王愠曰：“天下同宗，死长安即葬长安，何必来葬为。”复遣丧之长安葬。吴王由此稍失藩臣之礼，称疾不朝。京师知其以子故，系治验问吴使者。吴王恐，始有反谋。后使人为秋请，文帝复问之，使者对曰：“王实不病。汉系治使者数辈，吴王恐，以故遂称病。夫察见渊中鱼，不祥。唯上弃前过，与之更始。”于是文帝乃赦吴使者归之，而赐吴王几杖，老，不朝。吴得释其罪，谋亦益解。然其居国以铜、盐故，百姓无赋，卒践更，辄与平贾。岁时存问茂材，赏赐闾里。他郡国吏欲来捕亡人者，公共禁弗予。如此者四十馀年。

晁错数上书言吴过，可削。文帝宽，不忍罚，以此吴日益横。及帝即位，错说上曰：“昔高帝初定天下，昆弟少，诸子弱，大封同姓，齐七十馀城，楚四十馀城，吴五十馀城。封三庶孽，分天下半。今吴王前有太子之郤，诈称病不朝，于古法当诛。文帝弗忍，因赐几杖。德至厚，当改过自新，反益骄溢，即山铸钱，煮海水为盐，诱天下亡人谋作乱。今削之亦反，不削亦反。削之其反亟，祸小。不削反迟，祸大。”上令公卿、列侯、宗室杂议，莫敢难，独窦婴争之，由此与错有郤。及楚王戊来朝，错因言：“戊往年为薄太后服，私奸服舍，请诛之。”诏赦，削东海郡。及前年，赵王有罪，削其常山郡。胶西王卬以卖爵事有奸，削其六县。

廷臣方议削吴。吴王恐削地无已，因发谋举事。念诸侯无足与计者，闻胶西王勇，好兵，诸侯皆畏惮之。于是使中大夫应高口说胶西王曰：“今者主上任用邪臣，听信谗贼，侵削诸侯，诛罚良重，日以益甚。语有之曰：狧糠及米。吴与胶西，知名诸侯也，一时见察，不得安肆矣。吴王身有内疾，不能朝请二十馀年，常患见疑，无以自白，胁肩累足，犹惧不见释。窃闻大王以爵事有过，所闻诸侯削地，罪不至此，此恐不止削地而已。”王曰：“有之。子将奈何？”高曰：“吴王自以与大王同忧，愿因时循理，弃躯以除患于天下，意亦可乎？”胶西王瞿然骇曰：“寡人何敢如是。主上虽急，固有死耳，安得不事。”高曰：“御史大夫晁错，荧惑天子，侵夺诸侯，朝廷疾怨，诸侯皆有背叛之意，人事极矣。彗星出，蝗虫起，此万世一时，而愁劳，圣人所以起也。吴王内以晁错为诛，外从大王后车，方洋天下，所向者降，所指者下，莫敢不服。大王诚幸而许之一言，则吴王率楚王略函谷关，守荥阳敖仓之粟，距汉兵。治次舍，须大王。大王幸而临之，则天下可并，两主分割，不亦可乎？”王曰：“善。”归报吴王，吴王犹恐其不果，乃身自为使者至胶西，面约之。胶西群臣或闻王谋，谏曰：“诸侯地不能当汉十二，为叛逆以忧太后，非计也。今承一帝，尚云不易。假令事成，两主分争，患乃益生。”王不听，遂发使约齐、菑川、胶东、济南、皆许诺。

初，楚元王好书，与鲁申公、穆生、白生俱受《诗》于浮丘伯。及王楚，以三人为中大夫。穆生不嗜酒，元王每置酒，常为穆生设醴。及子夷王、孙王戊即位，常设，后乃忘设焉。穆生退曰：“可以逝矣。醴酒不设，王之意怠。不去，楚人将钳我于市。”遂称疾卧。申公、白生强起之，曰：“独不念先王之德与。今王一旦失小礼，何足至此。”穆生曰：“《易》称知几其神乎。几者动之微，吉凶之先见者也。君子见几而作，不俟终日。先王之所以礼吾三人者，为道存也。今而忽之，是忘道也。忘道之人，胡可与久处，岂为区区之礼哉。”遂谢病去。申公、白生独留。王戊稍淫暴，太傅韦孟作诗讽谏，不听，亦去，居于邹。戊因坐削地事，遂与吴通谋。申公、白生谏戊，戊胥靡之，衣之赭衣，使雅舂于市。休侯富使人谏王，王曰：“季父不吾与，我起，先取季父矣。”休侯惧，乃与母太夫人奔京师。

及削吴会稽、豫章郡书至，吴王遂先起兵，诛汉吏二千石以下。胶西、胶东、菑川、济南、楚、赵亦皆反。楚相张尚、太傅赵夷吾谏王戊，戊杀尚、夷吾。赵相建德、内史王悍谏王遂，遂烧杀建德、悍。齐王后悔，背约城守。济北王城坏未完，其郎中令劫守，王不得发兵。胶西王、胶东王为渠率，与菑川、济南共攻齐，围临菑。赵王遂发兵住其西界，欲待吴、楚俱进，北使匈奴与连兵。

吴王悉其士卒，下令国中曰：“寡人年六十二，身自将。少子年十四，亦为士卒先。诸年上与寡人同，下与少子等，皆发。”凡二十馀万人。南使闽、东越，闽、东越亦发兵从。吴王起兵于广陵，西涉淮，因并楚兵，发使遗诸侯书，罪状晁错，欲合兵诛之。吴、楚共攻梁，破棘壁，杀数万人，乘胜而前，锐甚。梁孝王遣将军击之，又败梁两军，士卒皆还走。梁王城守睢阳。

初，文帝且崩，戒太子曰：“即有缓急，周亚夫真可任将兵。”及七国反书闻，上乃拜中尉周亚夫为太尉，将三十六将军往击吴、楚，遣曲周侯郦寄击赵，将军栾布击齐。复召窦婴拜为大将军，使屯荥阳，监齐、赵兵。

初，晁错所更令三十章，诸侯讙哗。错父闻之，从颍川来谓错曰：“上初即位，公为政用事，侵削诸侯，疏人骨肉，口语多怨，公何为也。”错曰：“固也。不如此，天子不尊，宗庙不安。”父曰：“刘氏安矣，而晁氏危。吾去公归矣。”遂饮药死，曰：“吾不忍见祸逮身。”后十馀日，吴、楚七国俱反，以诛错为名。

上与错议出军事，错欲令上自将兵，而身居守。又言：“徐、僮之旁吴所未下者，可以予吴”。错素与吴相袁盎不善，错所居坐，盎辄避。盎所居坐，错亦避。两人未尝同堂语。及错为御史大夫，使吏按盎受吴王财物，抵罪。诏赦以为庶人。吴、楚反，错谓丞、史曰：“袁盎多受吴王金钱，专为蔽匿，言不反。今果反，欲请治，盎宜知其计谋。”丞、史曰：“事未发，治之有绝。今兵西向，治之何益。且盎不宜有谋。”错犹豫未决。人有告盎，盎恐，夜见窦婴，为言吴所以反，愿至前口对状。婴入言，上乃召盎。盎入见，上方与错调兵食。上问盎“今吴、楚反，于公意何如？”对曰：“不足忧也。”上曰：“吴王即山铸钱，煮海为盐，诱天下豪杰，白头举事，此其计不百全，岂发乎。何以言其无能为也。”对曰：“吴铜、盐之利则有之，安得豪杰而诱之。诚令吴得豪杰，亦且辅而为谊，不反矣。吴所诱皆无赖子弟、亡命、铸钱奸人，故相诱以乱。”错曰：“盎策之善。”上曰：“计安出。”盎对曰：“愿屏左右。”上屏人，独错在。盎曰：“臣所言，人臣不得知。”乃屏错。错趋避东厢，甚恨。上卒问盎，对曰：“吴、楚相遗书，言高皇帝王子弟各有分地，今贼臣晁错擅适诸侯，削夺之地。以故反，欲西共诛错，复故地而罢。方今计独有斩错，发使赦吴、楚七国，复其故地，则兵可毋血刃而俱罢。”于是上默然良久，曰：“顾诚何如，吾不爱一人以谢天下。”盎曰：“愚计出此，唯上熟计之。”乃拜盎为太常，密装治行。后十馀日，上令丞相青、中尉嘉、廷尉欧劾奏错“不称主上德信，欲疏群臣、百姓，又欲以城邑予吴，无臣子礼，大逆无道。错当要斩，父母、妻子、同产无少长皆弃市。”制曰：“可。”错殊不知。壬子，上使中尉召错，绐载行市，错衣朝衣斩东市。上乃使袁盎与吴王弟子宗正德侯通使吴。

谒者仆射邓公为校尉，上书言军事，见上。上问曰：“道军所来，闻晁错死，吴、楚罢不。”邓公曰：“吴为反数十岁矣。发怒削地，以诛错为名，其意不在错也。且臣恐天下之士，钳口不敢复言矣。”上曰：“何哉。”邓公曰：“夫晁错患诸侯强大不可制，故请削之以尊京师，万世之利也。计划始行，卒受大戮。内杜忠臣之口，外为诸侯报仇，臣窃为陛下不取也。”于是帝喟然长息，曰：“公言善，吾亦恨之。”

袁盎、刘通至吴，吴、楚兵已攻梁壁矣。宗正以亲故，先入见，谕吴王令拜受诏。吴王闻袁盎来，知其欲说，笑而应曰：“我已为东帝，尚谁拜。”不肯见盎，而留军中，欲劫使将。盎不肯，使人围守，且杀之。盎得间脱亡，归报。

太尉亚夫言于上曰：“楚兵剽轻，难与争锋。愿以梁委之，绝其食道，乃可制也。”上许之。亚夫乘六乘传，将会兵荥阳。发至霸上，赵涉遮说亚夫曰：“吴王素富，怀辑死士久矣。此知将军且行，必置间人于殽、渑阸斄之间。且兵事尚神密，将军何不从此右去，走蓝田，出武关，抵洛阳。间不过差一二日，直入武库，击鸣鼓。诸侯闻之，以为将军从天而下也。”太尉如其计，至洛阳，喜曰：“七国反，吾乘传至此，不自意全。今吾据荥阳，荥阳以东无足忧者。”使吏搜殽、渑间，果得吴伏兵，乃请赵涉为护军。

太尉引兵东北走昌邑。吴攻梁急，梁数使使条侯求救，条侯不许。又使使诉条侯于上，上使告条侯救梁。亚夫不奉诏，坚壁不出，而使弓高侯等将轻骑兵出淮、泗口，绝吴楚兵后，塞其饷道。梁使中大夫韩安国及楚相张尚弟羽为将军，羽力战，安国持重，乃得颇败吴兵。吴兵欲西，梁城守，不敢西，即走条侯军。会下邑，欲战，条侯坚壁不肯战。吴粮绝卒饥，数挑战，终不出。条侯军中夜惊，内相攻击，扰乱至帐下，亚夫坚卧不起，顷之复定。吴奔壁东南陬，亚夫使备西北，已而其精兵果奔西北，不得入。吴、楚士卒多饥死，叛散，乃引而去。

二月，亚夫出精兵追击，大破之。吴王濞弃其军，与壮士数千人夜亡走。楚王戊自杀。

吴王之初发也，吴臣田禄伯为大将军。田禄伯曰：“兵屯聚而西，无他奇道，难以立功。臣愿得五万人，别循江、淮而上，收淮南、长沙，入武关，与大王会，此亦一奇也。”吴王太子谏曰：“王以反为名，此兵难以借人。人亦且反王，奈何。且擅兵而别，多他利害，徒自损耳。”吴王即不许田禄伯。吴少将桓将军说王曰：“吴多步兵，步兵利险。汉多车骑，车骑利平地。愿大王所过城不下，直去，疾西据洛阳武库，食敖仓粟，阻山、河之险以令诸侯，虽无入关，天下固已定矣。大王徐行留下城邑，汉军车骑至，驰入梁、楚之郊，事败矣。”吴王问诸老将，老将曰：“此年少椎锋可耳，安知大虑。”于是王不用桓将军计。

王专并将兵，兵未度淮，诸宾客皆得为将、校尉、候、司马，独周丘不用。周丘者，下邳人，亡命吴，酤酒无行，王薄之，不任。周丘乃上谒，说王曰：“臣以无能，不得待罪行间。臣非敢求有所将也，愿请王一汉节，必有以报。”王乃予之。周丘得节，夜驰入下邳。下邳时闻吴反，皆城守。至传舍，召令入户，使从者以罪斩令，遂召昆弟所善豪吏告曰：“吴反，兵且至，屠下邳不过食顷。今先下，家室必完，能者封侯矣。”出乃相告，下邳皆下。周丘一夜得三万人，使人报吴王，遂将其兵，北略城邑。比至阳城，兵十馀万，破阳城中尉军。闻吴王败走，自度无与共成功，即引兵归下邳，未至，疽发背死。

吴王之弃军亡也，军遂溃，往往稍降太尉条侯及梁军。吴王度淮走丹徒，保东越，兵可万馀人，收聚亡卒。汉使人以利啖东越，东越即绐吴王出劳军，使人𫓩杀吴王，盛其头，驰传以闻。吴太子驹亡走闽越。吴、楚反，凡三月，皆破灭。于是诸将乃以太尉谋为是，然梁王由此与太尉有隙。

三王之围临菑也，齐王使路中大夫告于天子。天子复令路中大夫还报，告齐王坚守，“汉兵今破吴楚矣”。路中大夫至，三国兵围临菑数重，无从入。三国将与路中大夫盟曰：“若反言汉已破矣，齐趣下三国，不且见屠。”路中大夫既许，至城下，望见齐王曰：“汉已发兵百万，使太尉亚夫击破吴、楚，方引兵救齐。齐必坚守，无下。”三国将诛路中大夫。齐初围急，阴与三国通谋，约未定，会路中大夫从汉来，其大臣乃复劝王无下三国。会汉将栾布、平阳侯等兵至齐，击破三国兵，解围已。后闻齐初与三国有谋，将欲移兵伐齐。齐孝王惧，饮药自杀。

胶西、胶东、菑川王各引兵归国。胶西王徒跣，席槁、饮水谢太后。王太子德曰：“汉兵还，臣观之已罢，可袭。愿收王馀兵击之，不胜而逃入海，未晚也。”王曰：“吾士卒皆已坏，不可用。”弓高侯韩颓当遗胶西王书曰：“奉诏诛不义，降者赦，除其罪，复故。不降者灭之。王何处。须以从事。”王肉袒叩头，诣汉军壁谒曰：“臣卬奉法不谨，惊骇百姓，乃苦将军远道至于穷国，敢请菹醢之罪。”弓高侯执金鼓见之，曰：“王善军事，愿闻王发兵状。”王顿首膝行对曰：“今者晁错天子用事臣，变更高皇帝法令，侵夺诸侯地。卬等以为不义，恐其败乱天下，七国发兵且诛错。今闻错己诛，卬等谨已罢兵归。”将军曰：“王苟以错为不善，何不以闻。乃未有诏、虎符，擅发兵击义国。以此观之，意非徒欲诛错也。”乃出诏书，为王读之，曰：“王其自图。”王曰：“如卬等死有馀罪。”遂自杀。太后、太子皆死。胶东王、菑川王、济南王皆伏诛。

郦将军兵至赵，赵王引兵还邯战城守，郦寄攻之，七月不能下。匈奴闻吴、楚败，亦不肯入边。栾布破齐还，并兵引水灌赵城，城坏，王遂自杀。

帝以齐首善，以迫劫有谋，非其罪也，召立齐孝王太子寿，是为懿王。

济北王亦欲自杀，幸全其妻子。齐人公孙玃谓济北王曰：“臣请试为大王明说梁王，通意天子。说而不用，死未晚也。”公孙玃遂见梁王曰：“夫济北之地，东接强齐，南牵吴、越，北胁燕、赵。此四分五裂之国，权不足以自守，劲不足以捍寇，又非有奇怪云以待难也，虽坠言于吴，非其正计也。乡使济北见情实，示不从之端，则吴必先历齐，毕济北，招燕、赵而总之，如此则山东之从结而无隙矣。今吴王连诸侯之兵，驱白徒之众，西与天子争衡，济北独底节不下，使吴失与而无助，跬步独进，瓦解土崩，破败而不救者，未必非济北之力也。夫以区区之济北，而与诸侯争强，是以羔犊之弱而捍虎狼之敌也。守职不桡，可谓诚一矣。功义如此，尚见疑于上，胁肩低首，累足抚衿，使有自悔不前之心，非社稷之利也。臣恐藩臣守职者疑之。臣窃料之，能历西山，径长乐，抵未央，攘袂而正议者，独大王耳。上有全亡之功，下有安百姓之名，德沦于骨髓，恩加于无穷，愿大王留意详惟之。”孝王大说，使人驰以闻。济北王得不坐，徙封于菑川。

帝欲以吴王弟德哀侯广之子续吴，以楚元王子礼续楚。窦太后曰：“吴王老人也，宜为宗室顺善，今乃首率七国纷乱天下，奈何续其后？”不许吴，许立楚后。乙亥，徙淮阳王馀为鲁王，汝南王非为江都王，王故吴地。立宗正礼为楚王，立皇子端为胶西王，胜为中山王。

四年。初，吴、楚七国反，吴使者至淮南，淮南王欲发兵应之。其相曰：“王必欲应吴，臣愿为将。”王乃属之。相已将兵，因城守，不听王而为汉。汉亦使曲城侯将兵救淮南，以故得完。

吴使者至庐江，庐江王不应，而往来使越。至衡山，衡山王坚守，无二心。及吴、楚已破，衡山王入朝。上以为贞信，劳苦之，曰：“南方卑湿”，徙王王于济北以褒之。庐江王以边越，数使使相交，徙为衡山王，王江北。

汉文帝前二年春三月，有司请立皇子为诸侯王。诏立皇子武为代王，参为太原王，揖为梁王。

五年。初，帝分代为二国，立皇子武为代王，参为太原王。是岁，徙代王武为淮阳王，以太原王参为代王，尽得故地。六年，梁太傅贾谊上疏曰：

进言者皆曰天下已安已治矣，臣独以为未也。曰安且治者，非愚则谀，皆非事实知治乱之体者也。夫抱火厝之积薪之下而寝其上，火未及然，因谓之安。方今之势何以异此。陛下何不壹令臣得孰数之于前，因陈治安之策，试详择焉。

使为治，劳智虑，苦身体，乏锺鼓之乐，勿为可也。乐与今同，而加之诸侯轨道，兵革不动，匈奴宾服，百姓素朴，生为明帝，没为明神，名誉之美垂于无穷，使顾成之庙称为太宗，上配太祖，与汉亡极，立经陈纪，为万世法，虽有愚幼不肖之嗣，犹得蒙业而安。以陛下之明达，因使少知治体者得佐下风，致此非难也。

夫树国固必相疑之势，下数被其殃，上数爽其忧，甚非所以安上而全下也。今或亲弟谋为东帝，亲兄之子西乡而击，今吴又见告矣。天子春秋鼎盛，行义未过，德泽有加焉，犹尚如是，况莫大诸侯，权力且十此者乎。然而天下少安，何也。大国之王幼弱未壮，汉之所置傅、相方握其事。数年之后，诸侯之王大抵皆冠，血气方刚，汉之傅、相称病而赐罢，彼自丞、尉以上遍置私人。如此有异淮南、济北之为邪。此时而欲为治安，虽尧、舜不治。

黄帝曰：日中必熭，操刀必割。今令此道顺而全安甚易，不肯蚤为，已乃堕骨肉之属而抗刭之，岂有异秦之季世乎。其异姓负强而动者，汉已幸而胜之矣，又不易其所以然。同姓袭是迹而动，既有征矣，其势尽又复然。殃祸之变，未知所移，明帝处之，尚不能以安，后世将如之何。

臣窃迹前事，大抵强者先反。长沙乃二万五千户耳，功小而最完，势疏而最忠，非独性异人也，亦形势然也。曩令樊、郦、绛、灌据数十城而王，今虽以残亡可也。令信、越之伦列为彻侯而居，虽至今存可也。然则天下之大计可知己。欲诸王之皆忠附，则莫若令如长沙王。欲臣子勿菹醢，则莫若令如樊、郦等。欲天下之治安，莫若众建诸侯而少其力。力少则易使以义，国小则亡邪心。令海内之势，如身之使臂，臂之使指，莫不制从，诸侯之君不敢有异心，辐凑并进而归命天子。割地定制，令齐、赵、楚各为若干国，使悼惠王、幽王、元王之子孙，毕以次各受祖之分地，尽而止。其分地众而子孙少者，建以为国，空而置之，须其子孙生者举使君之。一寸之地，一人之众，天子亡所利焉，诚以定治而已。如此则卧赤子天下之上而安，植遗腹朝委裘而天下不乱。当时大治，后世诵圣，陛下谁惮而久不为此。

天下之势，方病大瘇，一胫之大几如要，一指之大几如股，平居不可屈伸，一二指慉。身虑亡聊。失今不治，必为锢疾，后虽有扁鹊不能为己。病非徒瘇也，又苦趶盭。可痛哭者此病是也。

十一年夏六月，梁怀王揖薨，无子。贾谊复上疏曰：陛下即不定制，如今之势，不过一传再传，诸侯犹且人人恣而不制，豪植而大强，汉法不得行矣。陛下所以蕃捍及皇太子之所恃者，唯淮阳、代二国耳。代北边匈奴，与强敌为邻，能自完则足矣。而淮阳之比大诸侯，廑如黑子之著面，适足以饵大国，而不足以有所禁御。方今制在陛下，制国而令子适足以为饵，岂可谓工哉。臣之愚计，愿举淮南地以益淮阳，而为梁王立后，割淮阳北边二三列城与东郡以益梁。不可者可徙代王而都睢阳。梁起于新郪以北著之河，淮阳包陈以南揵之江，则大诸侯之有异心者，破胆而不敢谋。梁足以捍齐、赵，淮阳足以禁吴、楚，陛下高枕，终无山东之忧矣。此二世之利也。当今恬然，适遇诸侯之皆少，数岁之后，陛下且见之矣。夫秦日夜苦心劳力，以除六国之祸。今陛下力制天下，颐指如意，高拱以成六国之祸，难以言智。苟身无事，畜乱、宿祸，熟视而不定，万年之后，传之老母、弱子，将使不宁，不可谓仁。帝于是从谊计，徙淮阳王武为梁王，北界泰山，西至高阳，得大县四十馀城。后岁余，贾谊亦死。死时年三十三矣。

景帝二年，梁孝王以窦太后少子故，有宠，王四十馀城，居天下膏腴地。赏赐不可胜道、府库金钱且百巨万，珠玉宝器多于京师。筑东苑，方三百馀里。广睢阳城七十里，大治宫室，为复道，自宫连属于平台三十馀里。招延四方豪俊之士，如吴人枚乘、严忌、齐人羊胜、公孙诡、邹阳、蜀人司马相如之属皆从之游。每入朝，上使使持节，以乘舆驷马迎梁王于阙下。既至，宠幸无比，入则侍上同辇，出则同事，射猎上林中。因上疏请留，且半岁。梁侍中、郎、谒者著籍引，出入天子殿门，与汉宦官无异。

三年冬十月，梁王来朝。时上未置太子，与梁王宴饮，从容言曰：千秋万岁后传于王，王辞谢，虽知非至言，然心内喜。太后亦然。詹事窦婴引卮酒进上曰：天下者，高祖之天下，父子相传，汉之约也，上何以得传梁王？太后由此憎婴。婴因病免，太后除婴门籍，不得朝请。梁王以此益骄。

中二年。初，梁孝王以至亲有功，吴、楚攻梁，梁王城守。事见《七国之叛》。得赐天子旌旗，从千乘万骑，出跸、入警。王宠信羊胜、公孙诡，以诡为中尉。胜、诡多奇邪计，欲使王求为汉嗣。栗太子之废也，太后意欲以梁王为嗣，尝因置酒谓帝曰：安车大驾，用梁王为寄。帝跪席举身曰：诺。罢酒，帝以访诸大臣。大臣袁盎等曰：不可。昔宋宣公不立子而立弟，以生祸乱，五世不绝。小不忍害大义，故《春秋》大居正由是太后议格，遂不复言。王又尝上书，愿赐容车之地，径至长乐宫，自使梁国士众筑作甬道，朝太后。袁盎等皆建以为不可。

梁王由是怨袁盎及议臣。乃与羊胜、公孙诡谋，阴使人刺杀袁盎及他议臣十馀人。贼未得也。于是天子意梁，逐贼，果梁所为。上遣田叔、吕季主往按梁事，捕公孙诡、羊胜。诡、胜匿王后宫。使者十馀辈至梁，责二千石急。梁相轩丘豹及内史韩安国以下举国大索，月馀弗得。安国闻诡、胜匿王所，乃入见王而泣曰：主辱者臣死。大王无良臣，故纷纷至此。今胜、诡不得，请辞，赐死。王曰：何至此？安国泣数行下，曰：大王自度于皇帝孰与临江王亲？王曰：弗如也。安国曰：临江王适长太子，以一言过，废王临江。用宫垣事，卒自杀中尉府。何者。治天下终不用私乱公。今大王列在诸侯，訹邪臣浮说，犯上禁，挠明法。天子以太后故，不忍致法于大王。太后日夜涕泣，幸大王自改，大王终不觉寤。有如太后宫车即晏驾，大王尚谁攀乎？语未卒，王泣数行，而下谢安国曰：吾今出胜、诡。王乃令胜、诡皆自杀，出之。上由此怨望梁王。

梁王恐，使邹阳入长安见皇后兄王信，说曰：长君弟得幸于上，后宫莫及，而长君行迹多不循道理者。今袁盎事即穷竟，梁王伏诛，太后无所发怒，切齿侧目于贵臣，窃为足下忧之。长君曰：为之奈何？阳曰：长君诚能请为上言之，得毋竟梁事，长君必固自结于太后，太后厚德长君入于骨髓，而长君之弟幸于两宫，金城之固也。昔者舜之弟象，日以杀舜为事，及舜立为天子，封之于有庳。夫仁人之于兄弟，无藏怒，无宿怨，厚亲爱而已，是以后世称之。以是说天子，徼幸梁事不奏长君曰诺乘间入言之，帝怒稍解。

是时太后忧梁事不食，日夜泣不止，帝亦患之。会田叔等按梁事来，还至霸昌厩，取火悉烧梁之狱辞，空手来见帝。帝曰：梁有之乎？叔对曰：死罪。有之。上曰：其事安在？田叔曰：上毋以梁事为问也。上曰：何也？曰：今梁王不伏诛，是汉法不行也。伏法，而太后食不甘味，卧不安席，此忧在陛下也。上大然之，使叔等谒太后，且曰：梁王不知也，造为之者，独在幸臣羊胜、公孙诡之属为之耳，谨已伏诛死。梁王无恙也。太后闻之，立起坐餐，气平复。

梁王因上书请朝。既至关，茅兰说王，使乘布车，从两骑入，匿于长公主园。汉使使迎王，王已入关，车骑尽居外，不知王处。太后泣曰：帝果杀吾子。帝忧恐。于是梁王伏斧质于阙下谢罪，太后、帝大喜，相泣，复如故。悉召王从官入关。然帝益疏王，不与同车辇矣。帝以田叔为贤，擢为鲁相。

六年冬十月，梁王来朝。上疏欲留，上弗许。王归国，意忽忽不乐。

夏四月，梁孝王薨。窦太后闻之，哭极哀，不食，曰：帝果杀吾子。帝哀惧不知所为。与长公主计之，乃分梁为五国，尽立孝王男五人为王：买为梁王，明为济川王，彭离为济东王，定为山阳王，不识为济阴王。女五人，皆食汤沐邑。奏之太后，太后乃说，为帝加一餐。孝王未死时，财以巨万计，及死，藏府馀黄金尚四十馀万斤，他物称是。

