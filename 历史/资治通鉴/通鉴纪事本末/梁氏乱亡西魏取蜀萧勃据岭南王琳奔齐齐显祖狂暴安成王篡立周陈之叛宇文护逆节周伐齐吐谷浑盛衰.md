梁武帝中大通三年夏四月乙巳，昭明太子统卒。五月丙申，立太子母弟晋安王纲为皇太子。朝野多以为不顺，司议侍郎周弘正尝为晋安王主簿，乃奏记曰：“谦让道废，多历年所。伏唯明大王殿下，天挺将圣，四海归仁，是以皇上发德音，以大王为储副。意者愿闻殿下抗目夷上仁之义，执子臧大贤之节，逃玉舆而弗乘，弃万乘如脱屣，庶改浇竞之俗，以大吴国之风。古有其人，今闻其语，能行之者，非殿下而谁。使无为之化复生于遂古，让王之道不坠于来叶，岂不盛欤。”王不能从。六月癸丑，立华容公欢为豫章王，其弟枝江公誉为河东王，曲阿公察为岳阳王。上以人言不息，故封欢兄弟以大郡，用慰其心。

中大同元年。上年高，诸子心不相下，互相猜忌。邵陵王纶为丹杨尹，湘东王绎在江州，武陵王纪在益州，皆权侔人主。太子纲恶之，尝选精兵以卫东宫。八月，以纶为南徐州刺史。冬十月乙亥，以前东扬州刺史岳阳王察为雍州刺史。上舍察兄弟而立太子纲，内常愧之，宠亚诸子。以会稽人物殷阜，故用察兄弟迭为东扬州以慰其心，察兄弟亦内怀不平。察以上衰老，朝多秕政，遂蓄聚货财，折节下士，招募勇敢，左右至数千人。以襄阳形胜之地，梁业所基，遇乱可以图大功。乃克己为政，抚循士民，数施恩惠，延纳规谏，所部称治。


太清三年。初，上以河东王誉为湘州刺史，徙湘州刺史张缵为雍州刺史，代岳阳王察。缵恃其才望，轻誉少年，迎候有阙。誉至，检括州府付度事，留缵不遣。闻侯景作乱，颇陵蹙缵。缵恐为所害，轻舟夜遁，将之雍部，复虑察拒之。缵与湘东王绎有旧，欲因之以杀誉兄弟，乃如江陵。及台城陷，诸王各还州镇，誉自湖口归湘州。桂阳王慥以荆州督府留军江陵，欲待绎至拜谒，乃还信州。缵遗绎书曰：“河东戴樯上水，欲袭江陵，岳阳在雍，共谋不逞。”江陵游军主朱荣亦遣使告绎，云：“桂阳留此，欲应誉、察”。绎惧，凿船，沈米，斩缆，自蛮中步道驰归江陵，囚慥，杀之。


湘东王绎之入援也，令所督诸州皆发兵，雍州刺史岳阳王察遣府司马刘方贵将兵出汉口，绎召察使自行，察不从。方贵潜与绎相知，谋袭襄阳。未发，会察以他事召方贵，方贵以为谋泄，遂据樊城拒命，察遣军攻之。绎厚资遣张缵使赴，缵至大堤，察已拔樊城，斩方贵。缵至襄阳，察推迁未去，但以城西白马寺处之。察犹总军府之政，闻台城陷，遂不受代。助防杜岸绐缵曰：“观岳阳势不容使君，不如且往西山以避祸。”岸既襄阳豪族，兄弟九人皆以骁勇著名。缵乃与岸结盟，着妇人衣，乘青布舆逃入西山。察使岸将兵追擒之，缵乞为沙门，更名法缵，察许之。

夏五月丙辰，上殂。辛巳，太子即皇帝位。

六月，上甲侯韶自建康出奔江陵，称受高祖密诏征兵，以湘东王绎为侍中、假黄钺、大都督中外诸军事、司徒、承制，自馀藩镇并加位号。

湘州刺史河东王誉骁勇得士心，湘东王绎将讨侯景，遣使督其粮众，誉曰：“各自军府，何忽隶人。”使者三返，誉不与。湘东王世子方等请讨之，绎乃以少子安南侯方矩为湘州刺史，使方等将精卒二万送之。方等将行，谓所亲曰：“是行也，吾必死之。死得其所，吾复奚恨。”


湘东世子方等军至麻溪，河东王誉将七千人击之，方等军败，溺死。安南侯方矩收馀众还江陵，湘东王绎无戚容。西江督护陈霸先起兵讨侯景。

湘东王绎遣竟陵太守王僧辩、信州刺史东海鲍泉击湘州，分给兵粮，刻日就道。僧辩以竟陵部下未尽至，欲俟众集然后行，与泉入白绎，求申期日。绎疑僧辩观望，案剑厉声曰：“卿惮行拒命，欲同贼邪。今唯有死耳。”因斫僧辩，中其左髀，闷绝，久之方苏，即送狱。泉震怖，不敢言。僧辩母徒行流涕入谢，自陈无训，绎意解，赐以良药，故得不死。丁卯，鲍泉独将兵击湘州。

秋八月己亥，鲍泉军于石椁寺，河东王誉逆战而败。辛丑，又败于橘洲，战及溺死者万馀人。誉退保长沙，泉引军围之。

九月，河东王誉告急于岳阳王察，察留咨议参军济阳蔡大宝守襄阳，帅众二万、骑二千伐江陵以救湘州。湘东王绎大惧，遣左右就狱中问计于王僧辩。僧辩具陈方略，绎乃赦之，以为城中都督。乙卯，察至江陵，作十三营以攻之。会大雨，平地水深四尺，察军气沮。绎与新兴太守杜崱有旧，密邀之。乙丑，崱与兄岌、岸、弟幼安、兄子龛各帅所部降于绎。岸请以五百骑袭襄阳，昼夜兼行，去襄阳三十里，城中觉之，蔡大宝奉察母龚保林登城拒战。察闻之，夜遁，弃粮食、金帛、铠仗于湕水，不可胜纪。张缵病足，察载以随军。及败走，守者恐为追兵所及，杀之，弃尸而去。察至襄阳，岸奔广平，依其兄南阳太守𪩘。

湘东王绎以鲍泉围长沙久不克，怒之，以平南将军王僧辩代为都督，数泉十罪，命舍人罗重欢与僧辩偕行。泉闻僧辩来，愕然曰：“得王竟陵来助我，贼不足平。”拂席待之。僧辩入，背泉而坐，曰：“鲍郎，卿有罪，令旨使我锁卿，卿勿以故意见期。”使重欢宣令，锁之床侧。泉为启自申，且谢淹缓之罪，绎怒解，遂释之。

冬十一月，岳阳王察使将军薛晖攻广平，拔之，获杜岸，送襄阳。察拔其舌，鞭其面，支解而烹之。又发其祖父墓，焚其骸而扬之，以其头为漆碗。

察既与湘东王绎为敌，恐不能自存，遣使求援于魏，请为附庸。丞相泰令东阁祭酒荣权使于襄阳。绎使司州刺史柳仲礼镇竟陵以图察，察惧，遣其妃王氏及世子{山屚}为质于魏。丞相泰欲经略江、汉，以开府仪同三司杨忠都督三荆等十五州诸军事，镇穰城。仲礼至安陆，安陆太守沈勰以城降之。仲礼留长史马岫与其弟子礼守之，帅众一万趣襄阳。泰遣杨忠及行台仆射长孙俭将兵击仲礼以救察。魏杨忠将至义阳，太守马伯符以下溠城降之，忠以伯符为乡导。伯符，岫之子也。十二月，魏杨忠拔随郡，执太守桓和。

简文帝大宝元年春正月，陈霸先进军南康，湘东王绎承制授霸先明威将军、交州刺史。

魏杨忠围安陆，柳仲礼驰归救之。诸将恐仲礼至则安陆难下，请急攻之。忠曰：“攻守势殊，未可猝拔。若引日劳师，表里受敌，非计也。南人多习水军，不闲野战，仲礼师在近路，吾出其不意，以奇兵袭之，彼怠我奋，一举可克。克仲礼则安陆不攻自拔，诸城可传檄定也。”乃选骑二千，衔枚夜进，败仲礼于漴头，获仲礼及其弟子礼，尽俘其众。马岫以安陆，别将王叔孙以竟陵，皆降于忠。于是汉东之地尽入于魏。

二月，魏杨忠乘胜至石城，欲进逼江陵，湘东王绎遣舍人庾恪说忠曰：“察来伐叔而魏助之，何以使天下归心。”忠遂停湕北。绎遣舍人王孝祀等送子方略为质以求和，魏人许之。绎与忠盟曰：“魏以石城为封，梁以安陆为界，请同附庸，并送质子，贸迁有无，永敦邻睦。”忠乃还。

邵陵王纶欲救河东王誉而兵粮不足，乃致书于湘东王绎曰：“天时地利不及人和，况乎手足肱支岂可相害。今社稷危耻，创巨痛深，唯应剖心尝胆，泣血枕戈，其馀小忿，或宜容贳。若外难未除，家祸仍构，料今访古，未或不亡。夫征战之理，唯求克胜，至于骨肉之战，愈胜愈酷，捷则非功，败则有丧，劳兵损义，亏失多矣。侯景之军所以未窥江外者，良为藩屏盘固，宗镇强密。弟若陷洞庭，不戢兵刃，雍川疑迫，何以自安，必引进魏军以求形援。弟若不安，家国去矣。必希解湘州之围，存社稷之计。”绎复书，陈誉过恶不赦，且曰：“察引杨忠来相侵逼，颇遵谈笑，用却秦军，曲直有在，不复自陈。临湘旦平，暮便即路。”纶得书，投之于案，慷慨流涕曰：“天下之事，一至于斯。湘州若败，吾亡无日矣。”

夏四月，邵陵王纶在郢州，以听事为正阳殿，内外斋阁悉加题署。其部下陵暴军府，郢州将佐莫不怨之。咨议参军江仲举，南平王恪之谋主也，说恪图纶。恪惊曰：“若我杀邵陵，宁静一镇，荆、益兄弟必皆内喜，海内若平，则以大义责我矣。且巨逆未枭，骨肉相残，自亡之道也。卿且息之。”仲举不从，部分诸将，刻日将发，谋泄，纶压杀之。恪狼狈往谢，纶曰：“群小所作，非由兄也。凶党已毙，兄勿深忧。”

王僧辩急攻长沙，辛巳，克之。执河东王誉，斩之，传首江陵，湘东王绎反其首而葬之。绎以僧辩为左卫将军，加侍中、镇西长史。

六月，魏人欲令岳阳王察发哀嗣位，察辞不受。丞相泰使荣权册命察为梁王，始建台，置百官。秋七月辛酉，梁王察入朝于魏。

邵陵王纶大修铠仗，将讨侯景。湘东王绎恶之。八月甲午，遣左卫将军王僧辩、信州刺史鲍泉等帅舟师一万，东趣江、郢，声言拒任约，且云迎邵陵王还江陵，授以湘州。九月，王僧辩军至鹦鹉洲，郢州司马刘龙虎等潜送质于僧辩。邵陵王纶闻之，遣其子威正侯礩将兵击之，龙虎败，奔于僧辩。纶以书责僧辩曰：“将军前年杀人之侄，今岁伐人之兄，以此求荣，恐天下不许。”僧辩送书于湘东王绎，绎命进军。辛酉，纶集其麾下于西园，涕泣言曰：“我本无他，志在灭贼，湘东常谓与之争帝，遂尔见伐。今日欲守则交绝粮储，欲战则取笑千载，不容无事受缚，当于下流避之。”麾下壮士争请出战，纶不从，与礩自仓门登舟北出。僧辩入据郢州。绎以南平王恪为尚书令、开府仪同三司，世子方诸为郢州刺史，王僧辩为领军将军。

纶遇镇东将军裴之高于道，之高之子畿掠其军器，纶与左右轻舟奔武昌涧饮寺，僧法馨匿纶于岩穴之下。纶长史韦质、司马姜律等闻纶尚存，驰往迎之，说七栅流民以求粮仗。纶出营巴水，流民八九千人附之，稍收散卒，屯于齐昌。遣使请降于齐，齐以纶为梁王。岳阳王察还襄阳。

冬十一月甲子，南平王恪帅文武拜笺推湘东王绎为相国，总百揆，绎不许。十二月，邵陵王纶在汝南，修城池，集士卒，将图安陆。魏安州刺史马祐以告丞相泰，泰遣杨忠将万人救安陆。

二年春正月，魏杨忠围汝南，李素战死。二月乙亥，城陷，执邵陵携王纶，杀之，投尸江岸，岳阳王察取而葬之。

齐遣散骑常侍曹文皎使于江陵，湘东王绎使兼散骑常侍王子敏报之。三月己未，齐以湘东王绎为梁相国，建梁台，总百揆，承制。

岳阳王察闻侯景克郢州，遣蔡大宝将兵一万进据武宁，遣使至江陵，诈称赴援。众议欲答以侯景已破，令其退军。湘东王绎曰：“今语以退军，是趣之令进也。”乃使谓大宝曰：“岳阳累启连和，不相侵犯，卿那忽据武宁。今当遣天门太守胡僧祐精甲二万、铁马五千顿湕水，待时进军。”察闻之，召其军还。僧祐，南阳人也。

秋八月，侯景废帝为晋安王，下诏迎豫章王栋，壬戌，栋即帝位。九月己亥，湘东王绎以尚书令王僧辩为江州刺史，江州刺史陈霸先为东扬州刺史。冬十月壬寅，侯景弑太宗。王僧辩等闻太宗殂，丙辰，启湘东王绎，请上尊号，绎弗许。十一月乙亥，王僧辩等覆上表劝进，湘东王绎不许。己丑，豫章王栋禅位于侯景，景封栋为淮阴王。

元帝承圣元年春三月己丑，王僧辩等上表劝进，且迎都建业，不许。辛卯，宣猛将军朱买臣沈豫章王栋于水。

夏四月，王僧辩启陈霸先镇京口。五月庚午，司空南平王恪等复劝进，湘东王犹不受。庚辰，以南平王恪为扬州刺史。甲申，以王僧辩为司徒、镇卫将军，封长宁公。陈霸先为征虏将军、开府仪同三司，封长城县侯。齐主使其散骑常侍曹文皎等来聘，湘东王使散骑常侍柳晖等报之。

齐主使潘乐、郭元建将兵围秦郡，行台尚书辛术谏曰：“朝廷与湘东王信使不绝。阳平，侯景之土，取之可也。今王僧辩已遣严超达守秦郡，于义何得复争之。且水潦方降，不如班师。”弗从。陈霸先命别将徐度引兵助秦郡固守。齐众七万攻之甚急，王僧辩使左卫将军杜崱救之，霸先亦自欧阳来会。与元建大战于士林，大破之，斩首万馀级，生擒千馀人。元建收馀众北遁，犹以通好，不穷追也。

六月，立安南侯方矩为王太子。

齐政烦赋重，江北之民不乐属齐，其豪杰数请兵于王僧辩，僧辩以与齐通好，皆不许。秋七月，广陵侨人朱盛等潜聚党数千人，谋袭杀齐刺史温仲邕，遣使求援于陈霸先，云已克其外城。霸先使告僧辩，僧辩曰：“人之情伪，未易可测，若审克外城，亟须应援，如其不尔，无烦进军。”使未报，霸先已济江，僧辩乃命武州刺史杜崱等助之。会盛等谋泄，霸先因进军围广陵。

九月甲戌，司空南平王恪卒。甲申，以王僧辩为扬州刺史。齐主使告王僧辩、陈霸先曰：“请释广陵之围，必归广陵、历阳两城。”霸先引兵还京口，江北之民从霸先济江者万馀口。湘东王以霸先为征北大将军、开府仪同三司、南徐州刺史，征霸先世子昌及兄子顼诣江陵，以昌为员外散骑常侍，顼为领直。

公卿、藩镇数劝进于湘东王。十一月丙子，世祖即皇帝位于江陵，改元，大赦。是日帝不升正殿，公卿陪列而已。己卯，立王太子方矩为皇太子，更名元良。皇子方智为晋安王，方略为始安王，方等之子庄为永嘉王。

侯景之乱，州郡太半入魏，自巴陵以下至建康，以长江为限，荆州界北尽武宁，西拒硖口，岭南复为萧勃所据，诏令所行，千里而近，民户着籍者，不盈三万而已。

二年春正月，王僧辩发建康，承制使陈霸先代镇扬州。秋八月，下诏将还建康，领军将军胡僧祐、太府卿黄罗汉、吏部尚书宗懔、御史中丞刘瑴谏曰：“建业王气已尽，与虏正隔一江，若有不虞，悔无及也。且古老相承云：荆州洲数满百，当出天子。今枝江生洲，百数已满，陛下龙飞，是其应也。”上令朝臣议之。黄门侍郎周弘正、尚书右仆射王褒曰：“今百姓未见舆驾入建康，谓是列国诸王，愿陛下从四海之望。”时群臣多荆州人，皆曰：“弘正等东人也，志愿东下，恐非良计。”弘正面折之曰：“东人劝东，谓非良计，君等西人欲西，岂成长策。”上笑。又议于后堂，会者五百人，上问之曰：“吾欲还建康，诸卿以为如何。”众莫敢先对。上曰：“劝吾去者左袒”，左袒者过半。武昌太守朱买臣言于上曰：“建康旧都，山陵所在，荆镇边疆，非王者之宅。愿陛下勿疑，以致后悔。臣家在荆州，岂不愿陛下居此，但恐是臣富贵，非陛下富贵耳。”上使术士杜景豪卜之，不吉，对上曰：“未去”，退而言曰：“此兆为鬼贼所留也。”上以建康雕残，江陵全盛，意亦安之，卒从僧祐等议。九月庚午，诏王僧辩还镇建康，陈霸先复还京口。

齐主使郭元建治水军二万馀人于合肥，将袭建康，纳湘潭侯退，又遣将军邢景远、步大汗萨帅众继之。陈霸先在建康闻之，白上。上诏王僧辩镇姑孰以御之。冬十月己酉，王僧辩至姑孰，遣婺州刺史侯瑱、吴郡太守张彪、吴兴太守裴之横筑垒东关，以待齐师。闰月丁丑，南豫州刺史侯瑱与郭元建战于东关，齐师大败，溺死者万计。湘潭侯退复归于邺，王僧辩还建康。

十一月丙寅，上使侍中王琛使于魏。太师泰阴有图江陵之志，梁王察闻之，益重其贡献。

三年春正月，陈霸先自丹徒济江，围齐广陵，秦州刺史严超达自齐郡进围泾州，南豫州刺史侯瑱、吴郡太守张彪皆出石梁，为之声援。三月己酉，魏侍中宇文仁恕来聘。会齐使者亦至江陵，帝接仁恕不及齐使，仁恕归，以告太师泰。帝又请据旧图定疆境，辞颇不逊，泰曰：“古人有言：天之所弃，谁能兴之。其萧绎之谓乎。”荆州刺史长孙俭屡陈攻取之策，泰征俭入朝，问以经略，覆命还镇，密为之备。马伯符密使告帝，帝弗之信。夏四月丙寅，上使散骑常侍庾信等聘于魏。

癸酉，以陈霸先为司空。

五月，散骑郎新野庾季才言于上曰：“去年八月丙申，月犯心中星，今月丙戌，赤气干北斗。心为天王，丙主楚分，臣恐建子之月有大兵入江陵，陛下宜留重臣镇江陵，整旆还都，以避其患。假令魏虏侵蹙，止失荆、湘，在于社稷，犹得无虑。”上亦晓天文，知楚有灾，叹曰：“祸福在天，避之何益。”

六月壬午，齐步大汗萨将兵四万趣泾州，王僧辩使侯瑱、张彪自石梁引兵助严超达拒之，瑱、彪迟留不进。将军尹令思将万馀人谋袭盱眙。齐冀州刺史段韶将兵讨东方白额于宿预，广陵、泾州皆来告急，诸将患之。韶曰：“梁氏丧乱，国无定主，人怀去就，强者从之。霸先等外托同德，内有离心，诸君不足忧，吾揣之熟矣。”乃留仪同三司敬显携等围宿预，自引兵倍道趣泾州。涂出盱眙，令思不意齐兵猝至，望风退走。韶进击超达，破之，回趣广陵，陈霸先解围走。杜僧明还丹徒，侯瑱、张彪还秦郡。

秋九月乙巳，魏遣柱国常山公于谨、中山公宇文护、大将军杨忠将兵五万入寇，冬十月壬戌，发长安。长孙俭问谨曰：“为萧绎之计，将如何。”谨曰：“耀兵汉、沔，席卷渡江，直据丹杨，上策也。移郭内居民退保子城，峻其陴堞以待援军，中策也。若难于移动，据守罗郭，下策也。”俭曰：“揣绎定出何策。”谨曰：“下策。”俭曰：“何故。”谨曰：“萧氏保据江南，绵历数纪，属中原多故，未遑外略。又以我有齐氏之患，必谓力不能分。且绎懦而无谋，多疑少断，愚民难与虑始，皆恋邑居，所以知其用下策也。”

癸亥，武宁太守宗均告魏兵且至，帝召公卿议之。领军胡僧祐、太府卿黄罗汉曰：“二国通好，未有嫌隙，必应不尔。”侍中王琛曰：“臣揣宇文容色，必无此理。”乃复使琛使魏。丙寅，于谨至樊、邓，梁王察帅众会之。丁卯，内外戒严。王琛至石梵，未见魏军，驰书报黄罗汉曰：“吾至石梵，境上帖然，前言皆儿戏耳。”帝闻而疑之。

辛未，帝使主书李膺至建康，征王僧辩为大都督、荆州刺史，命陈霸先徙镇扬州。僧辩遣豫州刺史侯瑱帅程灵洗等为前军，兖州刺史杜僧明帅吴明彻等为后军。甲戌，帝夜登凤凰阁，徙倚叹息，曰：“客星入翼、轸，今必败矣。”嫔御皆泣。

陆法和闻魏师至，自郢州入汉口，将赴江陵，帝使逆之曰：“此自能破贼，但镇郢州，不须动也。”法和还州，垩其城门，着衰绖，坐苇席，终日，乃脱之。

十一月，帝大阅于津阳门外，遇北风暴雨，轻辇还宫。癸未，魏军济汉，于谨令宇文护、杨忠帅精骑先据江津，断东路。甲申，护克武宁，执宗均。是日，帝乘马出城行栅，插木为之，周围六十馀里。以领军将军胡僧祐都督城东诸军事，尚书右仆射张绾为之副。左仆射王褒都督城西诸军事，四厢领直元景亮为之副，王公已下各有所守。丙戌，命太子巡行城楼，令居人助运木石。夜，魏军至黄华，去江陵四十里，丁亥，至栅下。戊子，巂州刺史裴畿、畿弟新兴太守机、武昌太守朱买臣、衡阳太守谢答仁开枇杷门出战，裴机杀魏仪同三司胡文伐。畿，之高之子也。

帝征广州刺史王琳为湘州刺史，使引兵入援。丁酉，栅内火，焚数千家及城楼二十五。帝临所焚楼，望魏军济江，四顾叹息。是夜，遂止宫外，宿民家。己亥，移居祗洹寺。于谨令筑长围，中外信命始绝。

庚子，信州刺史徐世谱、晋安王司马任约等筑垒于马头，遥为声援。是夜，帝巡城，犹口占为诗，群臣亦有和者。帝裂帛为书，趣王僧辩，曰：“吾忍死待公，可以至矣。”壬寅，还宫。癸卯，出长沙寺。戊申，王褒、胡僧祐、朱买臣、谢答仁等开门出战，皆败还。己酉，帝移居天居寺。癸丑，移居长沙寺。朱买臣按剑进曰：“唯斩宗懔、黄罗汉，可以谢天下。”帝曰：“曩实吾意，宗、黄何罪。”二人退入众中。

王琳军至长沙，镇南府长史裴政请间道先报江陵，至百里洲，为魏人所获。梁王察谓政曰：“我，武皇帝之孙也，不可为尔君乎。若从我计，贵及子孙。如或不然，腰领分矣。”政诡曰：“唯命。”察锁之至城下，使言曰：“王僧辩闻台城被围，已自为帝。王琳孤弱，不复能至。”政告城中曰：“援兵大至，各思自勉，吾以间使被禽，当碎身报国。”监者击其口，察怒，命速杀之。西中郎参军蔡大业谏曰：“此民望也，杀之，则荆州不可下矣。”乃释之。政，之礼之子。大业，大宝之弟也。

时征兵四方，皆未至。甲寅，魏人百道攻城，城中负户蒙楯，胡僧祐亲当矢石，昼夜督战，奖励将士，明行赏罚，众咸致死，所向摧殄，魏不得前。俄而僧祐中流矢死，内外大骇。魏悉众攻栅，反者开西门纳魏师，帝与太子、王褒、谢答仁、朱买臣退保金城，令汝南王大封、晋熙王大圆质于于谨以请和。魏军之初至也，众以王僧辩子侍中𫖮可为都督，帝不用，更夺其兵，使与左右十人入守殿中。及胡僧祐死，乃用为都督城中诸军事。裴畿、裴机、历阳侯峻皆出降。于谨以机手杀胡文伐，并畿杀之。峻，渊猷之子也。时城南虽破，而城北诸将犹苦战，日暝，闻城陷，乃散。

帝入东阁竹殿，命舍人高善宝焚古今图书十四万卷，将自赴火，宫人左右共止之。又以宝剑击柱令折，叹曰：“文武之道，今夜尽矣。”乃使御史中丞王孝祀作降文。谢答仁、朱买臣谏曰：“城中兵众犹强，乘暗突围而出，贼必惊，因而薄之，可渡江就任约。”帝素不便走马，曰：“事必无成，祇增辱耳。”答仁求自扶。帝以问王褒，褒曰：“答仁，侯景之党，岂足可信。成彼之勋，不如降也。”答仁又请守子城，收兵可得五千人，帝然之，即授城中大都督，配以公主。既而召王褒谋之，以为不可。答仁请入不得，欧血而去。于谨征太子为质，帝使王褒送之。谨子以褒善书，给之纸笔，褒乃书曰：“柱国常山公家奴王褒。”有顷，黄门郎裴政犯门而出。帝遂去羽仪、文物，白马素衣出东门，抽剑击阖曰：“萧世诚一至此乎。”魏军士度堑牵其辔，至白马寺北，夺其所乘骏马，以驽马代之，遣长壮胡人手扼其背以行。逢于谨，胡人牵帝使拜。梁王察使铁骑拥帝入营，囚于乌幔之下，甚为察所诘辱。

帝性残忍，且惩高祖宽纵之弊，故为政尚严。及魏师围城，狱中死囚且数千人，有司请释之以充战士。帝不许，悉令棓杀之，事未成而城陷。

十二月丙辰，徐世谱、任约退戍巴陵。于谨逼帝使为书召王僧辩，帝不可。使者曰：“王今岂得自由。”帝曰：“我既不自由，僧辩亦不由我。”又从长孙俭求宫人王氏、苟氏及幼子犀首，俭并还之。或问：“何意焚书。”帝曰：“读书万卷，犹有今日，故焚之。”

辛未，帝为魏人所杀。梁王察遣尚书傅准监刑，以土囊陨之。察使以布帊缠尸，敛以蒲席，束以白茅，葬于津阳门外。并杀愍怀太子元良、始安王才略、桂阳王大成等。世祖性好书，常令左右读书，昼夜不绝，虽熟睡，卷犹不释，或差误及欺之，帝辄惊寤。作文章，援笔立就。常言：“我韬于文士，愧于武夫”，论者以为得言。

魏立梁王察为梁主，资以荆州之地，延袤三百里，仍取其雍州之地。察居江陵东城，魏置防主将兵居西城，名曰助防，外示助察备御，内实防之。以前仪同三司王悦留镇江陵。于谨收府库珍宝及宋浑天仪、梁铜晷表、大玉径四尺及诸法物，尽俘王、公以下及选百姓男女数万口为奴婢，分赏三军，驱归长安，小弱者皆杀之。得免者三百馀家，而人马所践及冻死者什二三。

魏师之在江陵也，梁王察将尹德毅说察曰：“魏虏贪婪，肆其残忍，杀掠士民，不可胜纪。江东之人涂炭至此，咸谓殿下为之。殿下既杀人父兄，孤人子弟，人尽仇也，谁与为国。今魏之精锐尽萃于此，若殿下为设享会，请于谨等为欢，预伏武士，因而毙之，分命诸将，掩其营垒，大歼群丑，俾无遗类。收江陵百姓，抚而安之，文武群寮，随材铨授。魏人慑息，未敢送死，王僧辩之徒折简可致。然后朝服济江，入践皇极，晷刻之间，大功可立。古人云天与不取，反受其咎。愿殿下恢弘远略，勿怀匹夫之行。”察曰：“卿此策非不善也，然魏人待我厚，未可背德。若遽为卿计，人将不食吾馀。”既而阖城长幼被虏，又失襄阳，察乃叹曰：“恨不用尹德毅之言。”

王僧辩、陈霸先共奉江州刺史晋安王方智为太宰，承制。

王褒、王克、刘瑴、宗懔、殷不害及尚书右丞吴兴沈炯至长安，太师泰皆厚礼之。

敬帝绍泰元年春正月壬午朔，邵陵太守刘棻将兵援江陵，至三百里滩，部曲宋文彻杀之，帅其众还据邵陵。

梁王察即皇帝位于江陵，改元大定。追尊昭明太子为昭明皇帝，庙号高宗，妃蔡氏为昭德皇后，尊其母龚氏为皇太后，立妻王氏为皇后，子岿为皇太子。赏刑制度，并同王者，唯上疏于魏则称臣，奉其正朔。至于官爵，其下亦依梁氏之旧，其勋级则兼用柱国等名。以咨议参军蔡大宝为侍中、尚书令，参掌选事，外兵参军太原王操为五兵尚书。大宝严整有智谋，雅达政事，文辞赡速，后梁主推心任之，以为谋主，比之诸葛孔明，操亦亚之。追赠邵陵王纶太宰，谥曰壮武。河东王誉丞相，谥曰武桓。

齐主使清河王岳将兵攻魏安州以救江陵。岳至义阳，江陵陷，因进军临江，郢州刺史陆法和及仪同三司宋莅举州降之。长史江夏太守王岷不从，杀之。甲午，齐召岳还，使仪同三司清都慕容俨戍郢州。王僧辩遣江州刺史侯瑱攻郢州，任约、徐世谱、宜丰侯循皆引兵会之。

辛丑，齐立贞阳侯渊明为梁主，使其上党王涣将兵送之，徐陵、湛海珍等皆听从渊明归。贞阳侯陷魏事，见《侯景之乱》。

二月癸丑，晋安王至自寻阳，入居朝堂，即梁王位，时年十三。以太尉王僧辩为中书监、录尚书、骠骑大将军、都督中外诸军事、加陈霸先征西大将军。

齐主先使殿中尚书邢子才驰传诣建康，与王僧辩书，以为“嗣主冲藐，未堪负荷。彼贞阳侯，梁武犹子，长沙之胤，以年以望，堪保金陵，故置为梁王，纳于彼国。卿宜部分舟舻，迎接今主，并心一力，善建良图。”乙卯，贞阳侯渊明亦与僧辩书求迎。僧辩复书曰：“嗣主体自宸极，受于文祖。明公傥能入朝，同奖王室，伊、吕之任，佥曰仰归。意在主盟，不敢闻命。”甲子，齐以陆法和为都督荆雍等十州诸军事、太尉、大都督、西南道大行台，又以宋莅为郢州刺史，莅弟簉为湘州刺史。甲戌，上党王涣克谯郡。己卯，渊明又与僧辩书，僧辩不从。

故刘棻主帅赵朗杀宋文彻以邵陵归于王琳。

三月，贞阳侯渊明至东关，散骑常侍裴之横御之。丙戌，齐克东关，斩裴之横，俘数千人。王僧辩大惧，出屯姑孰，谋纳渊明。夏五月，王琳迎永嘉王庄送之建康。

王僧辩遣使奉启于贞阳侯渊明，定君臣之礼，又遣别使奉表于齐，以子显及显母刘氏、弟子世珍为质于渊明，遣左民尚书周弘正至历阳奉迎，因求以晋安王为皇太子，渊明许之。渊明求度卫士三千，僧辩虑其为变，止受散卒千人。庚子，遣龙舟法驾迎之。渊明与齐上党王涣盟于江北，辛丑，自采石济江。于是梁舆南渡，齐师北返。僧辩疑齐，拥楫中流，不敢就西岸。齐侍中裴英起卫送渊明，与僧辩会于江宁。癸卯，渊明入建康，望朱雀门而哭，道逆者以哭对。丙午，即皇帝位，改元天成。以晋安王为皇太子，王僧辩为大司马，陈霸先为侍中。

六月，齐慕容俨始入郢州，而侯瑱等奄至城下，俨随方备御，瑱等不能克。乘间出击瑱等军，大破之。城中食尽，煮草木根叶及靴皮带角食之，与士卒分甘共苦，坚守半岁，人无异志。贞阳侯渊明立，乃命瑱等解围，瑱还镇豫章。齐人以城在江外，难守，因割以还梁。俨归，望齐主，悲不自胜。齐主呼前执其手，脱帽看发，叹息久之。

吴兴太守杜龛，王僧辩之婿也。僧辩以吴兴为震州，用龛为刺史，又以其弟侍中僧愔为豫章太守。壬子，齐主以梁国称藩，诏凡梁民悉遣南还。

初，王僧辩与陈霸先共灭侯景，情好甚笃，僧辩为子𬱟娶霸先女，会僧辩有母丧，未成昏。僧辩居石头城，霸先在京口，僧辩推心待之，𬱟兄𫖮屡谏，不听。及僧辩纳贞阳侯渊明，霸先遣使苦争之，往返数四，僧辩不从。霸先窃叹谓所亲曰：“武帝子孙甚多，唯孝元能复仇雪耻。其子何罪，而忽废之。吾与王公并处托孤之地，而王公一旦改图，外依戎狄，援立非次，其志欲何所为乎。”乃密具袍数千领及锦彩金银为赏赐之具。会有告齐师大举至寿春将入寇者，僧辩遣记室江旰告霸先，使为之备。霸先因是留旰于京口，举兵袭僧辩。九月壬寅，召部将侯安都、周文育及安陆徐度、钱塘杜棱谋之。棱以为难，霸先惧其谋泄，以手巾绞棱，闷绝于地，因闭于别室。部分将士，分赐金帛，以弟子著作郎云朗镇京口，知留府事，使徐度、侯安都帅水军趋石头，霸先帅马步自江乘罗落会之。是夜，皆发，召杜棱与同行。知其谋者，唯安都等四将，外人皆以为江旰征兵御齐，不之怪也。

甲辰，安都引舟舰将趣石头，霸先控马未进。安都大惧，追霸先骂曰：“今日作贼，事势已成，生死须决，在后欲何所望。若败，俱死，后期得免斫头邪。”霸先曰：“安都嗔我。”乃进。安都至石头城北，弃舟登岸。石头城北接冈阜，不甚危峻，安都被甲带长刀，军人捧之，投于女垣内，众随而入，进及僧辩卧室，霸先兵亦自南门入。僧辩方视事，外白有兵，俄而兵自内出。僧辩遽走，遇子𬱟，与俱出阁，帅左右数十人苦战于听事前，力不敌，走登南门楼，拜请求哀。霸先欲纵火焚之，僧辩与𬱟俱下就执。霸先曰：“我有何辜，公欲与齐师赐讨。”且曰：“何意全无备。”僧辩曰：“委公北门，何谓无备。”是夜，霸先缢杀僧辩父子。既而竟无齐兵，亦非霸先之谲也。前青州刺史新安程灵洗帅所领救僧辩，力战于石头西门，军败，霸先遣使招谕，久之乃降。霸先深义之，以为兰陵太守，使助防京口。乙巳，霸先为檄布告中外，列僧辩罪状，且曰：“资斧所指，唯王僧辩父子兄弟，其馀亲党，一无所问。”

丙午，贞阳侯渊明逊位，出就邸，百僚上晋安王表，劝进。冬十月己酉，晋安王即皇帝位，大赦，改元，中外文武赐位一等。以贞阳侯渊明为司徒，封建安公。告齐云：“僧辩阴图篡逆，故诛之，仍请称臣于齐，永为藩国。”齐遣行台司马恭与梁人盟于历阳。

壬子，加陈霸先尚书令、都督中外诸军事、车骑将军、扬、南徐二州刺史。

杜龛恃王僧辩之势，素不礼于陈霸先，在吴兴，每以法绳其宗族，霸先深怨之。及将图僧辩，密使兄子蒨还长城，立栅以备龛。僧辩死，龛据吴兴拒霸先，义兴太守韦载以郡应之。吴郡太守王僧智，僧辩之弟也，亦据城拒守。陈蒨至长城，收兵才数百人，杜龛遣其将杜泰将精兵五千奄至，将士相视失色，蒨言笑自若，部分益明，众心乃定。泰日夜苦攻，数旬，不克而退。霸先使周文育攻义兴，义兴属县卒皆霸先旧兵，善用弩，韦载收得数十人，系以长锁，命所亲监之。使射文育军，约曰：“十发不两中者死”，故每发辄毙一人，文育军稍却。载因于城外据水立栅，相持数旬。杜龛遣其从弟北叟将兵拒战，北叟败，归于义兴。霸先闻文育军不利，辛未，自表东讨，留高州刺史侯安都、石州刺史杜棱宿卫台省。甲戌，军至义兴，丙子，拔其水栅。

谯、秦二州刺史徐嗣徽从弟嗣先，僧辩之甥也。僧辩死，嗣先亡就嗣徽，嗣徽以州入于齐。及陈霸先东讨义兴，嗣徽密结南豫州刺史任约，将精兵五千乘虚袭建康，是日入据石头，游骑至阙下。侯安都闭门藏旗帜，示之以弱，令城中曰：“登陴窥贼者斩。”及夕，嗣徽等收兵还石头。安都夜为战备，将旦，嗣徽等又至，安都帅甲士三百开东、西掖门出战，大破之，嗣徽等奔还石头，不敢复逼台城。

陈霸先遣韦载族弟翙赍书谕战，丁丑，载及杜北叟皆降，霸先厚抚之，以翙监义兴郡，引载置左右，与之谋议。霸先卷甲还建康，使周文育讨杜龛，救长城。

将军黄他攻王僧智于吴郡，不克，霸先使宁远将军裴忌助之。忌选所部精兵，轻行倍道，自钱塘直趣吴郡，夜至城下，鼓噪薄之。僧智以为大军至，轻舟奔吴兴。忌入据吴郡，因以忌为太守。

十一月己卯，齐遣兵五千渡江据姑孰，以应徐嗣徽、任约。陈霸先使合州刺史徐度立栅于冶城。庚寅，齐又遣安州刺史翟子崇、楚州刺史刘士荣、淮州刺史柳达摩将兵万人，于胡墅度米三万石、马千匹入石头。霸先问计于韦载，载曰：“齐师若分兵先据三吴之路，略地东境，则时事去矣。今可急于淮南因侯景故垒筑城，以通东道转输，分兵绝彼之粮运，使进无所资，则齐将之首旬日可致。”霸先从之。癸未，使侯安都夜袭胡墅，烧齐船千馀艘，仁威将军周铁虎断齐运输，擒其北徐州刺史张领州。仍遣韦载于大航筑侯景故垒，使杜棱守之。齐人于仓门水南立二栅，与梁兵相拒。壬辰，齐大都督萧轨将兵屯江北。甲辰，徐嗣徽等攻冶城栅，陈霸先将精甲自西明门出击之，嗣徽等大败，留柳达摩等守城，自往采石迎齐援。十二月癸丑，侯安都袭秦郡，破徐嗣徽栅，俘数百人。收其家，得其琵琶及鹰，遣使送之曰：“昨至弟处得此，今以相还。”嗣徽大惧。丙辰，陈霸先对冶城立航，悉度众军，攻其水南二栅。柳达摩等度淮置陈，霸先督兵疾战，纵火烧栅，齐兵大败，争舟相挤，溺死者以千数，呼声震天地，尽收其船舰。是日，嗣徽与任约引齐兵水步万馀人还据石头，霸先遣兵诣江宁，据要险。嗣徽等水步不敢进，顿江宁浦口，霸先遣侯安都将水军袭破之，嗣徽等单舸脱走，尽收其军资器械。

己未，霸先四面攻石头，城中无水，升水直绢一匹。庚申，达摩遣使请和于霸先，且求质子。时建康虚弱，粮运不继，朝臣皆欲与齐和，请以霸先从子昙朗为质。霸先曰：“今在位诸贤欲息肩于齐，若违众议，谓孤爱昙朗，不恤国家，今决遣昙朗，弃之寇庭。齐人无信，谓我微弱，必当背盟。齐寇若来，诸君须为孤力斗也。”乃以昙朗及永嘉王庄、丹阳尹王冲之子珉为质，与齐人盟于城外，将士恣其南北。辛酉，霸先陈兵石头南门，送齐人归北，徐嗣徽、任约皆奔齐。收齐马、仗、船、米不可胜计。齐主诛柳达摩。壬戌，齐和州长史乌丸远自南州奔还历阳。

江宁令陈嗣、黄门侍郎曹朗据姑孰反，霸先命侯安都等讨平之。霸先恐陈昙朗亡窜，自帅步骑至京口迎之。

太平元年春正月癸未，陈霸先使从事中郎江旰说徐嗣徽使南归，嗣徽执旰送齐。

陈蒨、周文育合军攻杜龛于吴兴。龛勇而无谋，嗜酒常醉，其将杜泰阴与蒨等通。龛与蒨等战败，泰因说龛使降，龛然之。其妻王氏曰：“霸先仇隙如此，何可求和。”因出私财赏募，复击蒨等，大破之。既而杜泰降于蒨，龛尚醉未觉，蒨遣人负出，于项王寺前斩之。王僧智与其弟豫章太守僧愔俱奔齐。

东扬州刺史张彪素为王僧辩所厚，不附霸先。二月庚戌，陈蒨、周文育轻兵袭会稽，彪兵败，走入若邪山中，蒨遣其将吴兴章昭达追斩之。东阳太守留异馈蒨粮食，霸先以异为缙州刺史。江州刺史侯瑱本事王僧辩，亦拥兵据豫章及江州，不附霸先。霸先以周文育为南豫州刺史，使将兵击湓城，庚申，又遣侯安都、周铁虎将舟师立栅于梁山，以备江州。

癸亥，徐嗣徽、任约袭采石，执戍主明州刺史张怀钧送于齐。

三月戊戌，齐遣仪同三司萧轨、库狄伏连、尧难宗、东方老等与任约、徐嗣徽合兵十万入寇，出栅口，向梁山。陈霸先帐内盟主黄丛逆击，破之，齐师退保芜湖。霸先遣定州刺史沈泰等就侯安都，共据梁山以御之。周文育攻湓城，未克，召之还。夏四月丁巳，霸先如梁山巡抚诸军。侯安都轻兵袭齐行台司马恭于历阳，大破之，俘获万计。

五月，齐人召建安公渊明诈许退师，陈霸先具舟送之。癸未，渊明疽发背，卒。甲申，齐兵发芜湖，庚寅，入丹阳县，丙申，至秣陵故治。陈霸先遣周文育屯方山，徐度顿马牧，杜棱顿大航南以御之。

辛丑，齐人跨淮立桥栅渡兵，夜至方山，徐嗣徽等列舰于青墩，至于七矶，以断周文育归路。文育鼓噪而发，嗣徽等不能制。至旦，反攻嗣徽。嗣徽骁将鲍砰独以小舰殿军，文育乘单舴艋与战，跳入舰中，斩砰，仍牵其舰而还。嗣徽众大骇，因留船芜湖，自丹杨步上。陈霸先追侯安都、徐度皆还。

癸卯，齐兵自方山进及倪塘，游骑至台，建康震骇。帝总禁兵出顿长乐寺，内外纂严。霸先拒嗣徽等于白城，适与周文育会。将战，风急，霸先曰：“兵不逆风。”文育曰：“事急矣，何用古法。”抽槊上马先进，众军从之，风亦寻转，杀伤数百人。侯安都与嗣徽等战于耕坛南，安都帅十二骑突其陈，破之，生擒齐仪同三司乞伏无劳。霸先潜撤精卒三千配沈泰渡江，袭齐行台赵彦深于瓜步，获舰百馀艘，粟万斛。

六月甲辰，齐兵潜至钟山，侯安都与齐将王敬宝战于龙尾，军主张纂战死。丁未，齐师至幕府山，霸先遣别将钱明将水军出江乘，邀击齐人粮运，尽获其船米。齐军乏食，杀马驴食之。庚戌，齐军逾钟山，霸先与众军分顿乐游苑东及覆舟山北，断其冲要。壬子，齐军至玄武湖西北，将据北郊坛，众军自覆舟东移顿坛北，与齐人相对。

会连日大雨，平地水丈馀，齐军昼夜坐立泥中，足指皆烂，悬鬲以爂，而台中及潮沟北路燥，梁军每得番易。时四方壅隔，粮运不至，建康户口流散，征求无所。甲寅，少霁，霸先将战，调市人得麦饭，分给军士，士皆饥疲。会陈蒨馈米三千斛、鸭千头，霸先命炊米煮鸭，人人以荷叶裹饭，婫以鸭肉数脔。乙卯未明，蓐食，比晓，霸先帅麾下出幕府山。侯安都谓其部将萧摩诃曰：“卿骁勇有名，千闻不如一见。”摩诃对曰：“今日令公见之。”及战，安都坠马，齐人围之，摩诃单骑大呼，直冲齐军，齐军披靡，安都乃免。霸先与吴明彻、沈泰等众军首尾齐举，纵兵大战。安都自白下引兵横出其后，齐师大溃，斩获数千人，相蹂藉而死者不可胜计，生擒徐嗣徽及弟嗣宗，斩之以徇，追奔至于临沂。其江乘、摄山、钟山等诸军相次克捷，虏萧轨、东方老、王敬宝等将帅凡四十六人。其军士得窜至江者，缚荻筏以济，中江而溺，流尸至京口，翳水弥岸。唯任约、王僧愔得免。丁巳，众军出南州，烧齐舟舰。

戊午，大赦。己未，解严。军士以赏俘贸酒，一人裁得一醉。庚申，斩齐将萧轨等，齐人闻之，亦杀陈昙朗。霸先启解南徐州以授侯安都。

秋七月丙子，以陈霸先为中书监、司徒、扬州刺史，进爵长城公，馀如故。九月，以陈霸先为丞相、录尚书事、镇卫大将军、扬州牧、义兴公。陈高祖永定元年夏六月，王琳将攻陈霸先，霸先以侯安都、周文

育帅舟师会武昌以击之。事见《王琳奔齐》。

秋八月甲午，进丞相霸先位太傅，加黄銊、殊礼，赞拜不名。九月辛丑，进丞相为相国，总百揆，封陈公，备九锡，陈国置百司。冬十月戊辰，进陈公爵为王。辛未，梁敬帝禅位于陈。

陈王使中书舍人刘师知引宣猛将军沈恪勒兵入宫，卫送梁主如别宫。恪排闼见王，叩头谢曰：“恪身经事萧氏，今日不忍见此。分受死耳，决不奉命。”王嘉其意，不复逼，更以荡主王僧志代之。乙亥，王即皇帝位于南郊，还宫，大赦，改元。奉梁敬帝为江阴王，梁太后为太妃，皇后为妃。

二年春正月，王琳求援于齐，且请纳梁永嘉王庄以主梁祀。三月，齐发兵援送永嘉王庄于江南，册拜王琳为梁丞相。琳奉庄即皇帝位。

夏四月乙丑，上使人害梁敬帝，立梁武林侯咨之子季卿为江阴王。

文帝天嘉元年春二月，王琳兵败奔齐，御史中丞刘仲威奉永嘉王庄奔齐。六月，诏葬梁元帝于江宁，车旗礼章悉用梁典。

三年闰二月，后梁主以封疆褊隘，邑居残毁，干戈日用，郁郁不得志，疽发背而殂。葬平陵，谥曰宣皇帝，庙号中宗。太子岿即皇帝位，改元太保。

宣帝太建二年冬十月，永嘉王庄卒于邺。十三年春三月丁未，梁主遣其弟太宰岩入贺于隋。长城公至德元年夏五月乙巳，梁太子琮入朝于隋。三年．梁主殂，谥曰孝明皇帝，庙号世宗。太子琮嗣位。

祯明元年秋八月，隋征梁主入朝。梁主帅其群臣二百馀人发江陵，庚申，至长安。九月，隋主废梁国，遣尚书左仆射高颎安集遗民，梁中宗、世宗各给守冢十户，拜梁主琮柱国，赐爵莒公。

梁简文帝大宝元年。侯景之乱，太尉、益州刺史武陵王纪移告征镇，使世子圆照帅兵三万受湘东王节度。圆照军至巴水，绎授以信州刺史，令屯白帝，未许东下。冬十一月，武陵王纪帅诸军发城都，湘东王绎遣使以书止之曰：“蜀人勇悍，易动难安，弟可镇之，吾自当灭贼。”又别纸云：“地拟孙、刘，各安境界，情深鲁、卫，书信恒通。”

二年。江安侯圆正为西阳太守，宽和好施，归附者众，有兵一万。夏六月，湘东王绎欲图之，署为平南将军。及至，弗见，使南平王恪与之饮，醉，因囚之内省，分其部曲，使人告其罪。荆、益之衅，自此起矣。冬十一月，益州长史刘孝胜等劝武陵王纪称帝，纪虽未许，而大造乘舆车服。

元帝承圣元年。益州刺史、太尉武陵王纪颇有武略，在蜀十七年，南开宁州、越巂，西通资陵、吐谷浑，内修耕桑盐铁之政，外通商贾远方之利，故能殖其财用，器甲殷积，有马八千匹。闻侯景陷台城，湘东王将讨之，谓僚佐曰：“七官文士，岂能匡济。”内寝柏殿柱绕节生花，纪以为已瑞。夏四月乙巳，即皇帝位，改元天正。立子圆照为皇太子，圆正为西阳王，圆满为竟陵王，圆普为谯王，圆肃为宜都王。以巴西、梓潼二郡太守永丰侯㧑为征西大将军、益州刺史，封秦郡王。司马王僧略、直兵参军徐怦固谏，不从。僧略，僧辩之弟。怦，勉之从子也。

初，台城之围，怦劝纪速入援，纪意不欲行，内衔之。会蜀人费合告怦反，怦有与将帅书，云：“事事往，人口具”，纪即以为反征。谓怦曰：“以卿旧情，当使诸子无恙。”对曰：“生儿悉如殿下，留之何益。”纪乃尽诛之，枭首于市，亦杀王僧略。永丰侯㧑叹曰：“王事不成矣。善人，国之基也，今先杀之，不亡何待。”

纪征宜封侯咨议参军刘璠为中书侍郎，使者八反，乃至。纪令刘孝胜深布腹心，璠苦求还。中记室韦登私谓璠曰：“殿下忍而蓄憾，足下不留，将致大祸，孰若共构大厦，使身名俱美哉。”璠正色曰：“卿欲缓颊于我邪。我与府侯分义已定，岂以夷险易其心乎。殿下方布大义于天下，终不逞志于一夫。”纪知必不为己用，乃厚礼遣之。秋八月，武陵王纪举兵由外水东下，以永丰侯㧑为益州刺史，守成都，使其子宜都王圆肃副之。

二年春二月，上闻武陵王纪东下，使方士画版为纪像，亲钉支体以厌之，又执侯景之俘以报纪。初，纪之举兵，皆太子圆照之谋也。圆照时镇巴东，执留使者，启纪云：“侯景未平，宜急进讨，已闻荆镇为景所破。”纪信之，趣兵东下。上甚惧，与魏书曰：“子纠，亲也，请君讨之。。”太师泰曰：“取蜀制梁，在兹一举。”诸将咸难之。大将军代人尉迟迥，泰之甥也，独以为可克。泰问以方略，迥曰：“蜀与中国隔绝百有馀年，恃其险远，不虞我至。若以铁骑兼行袭之，无不克矣。”泰乃遣迥督开府仪同三司原珍等六军，甲士万二千，骑万匹，自散关伐蜀。

夏五月，武陵王纪至巴郡，闻有魏兵，遣前梁州刺史巴西谯淹还军救蜀。初，杨干运求为梁州刺史，纪以为潼州，杨法琛求黎州刺史，以为沙州，二人皆不悦。干运兄子略说干运曰：“今侯景初平，宜同心戮力，保国宁民，而兄弟寻戈，此自亡之道也。夫木朽不雕，世衰难佐，不如送款关中，可以功名两全。”干运然之，令略将二千人镇剑阁，又遣其婿乐广镇安州，与法琛皆潜通于魏。魏太师泰密赐干运铁券，授骠骑大将军、开府仪同三司、梁州刺史。尉迟迥以开府仪同三司侯吕陵始为前军，至剑阁，略退就乐广，翻城应始，始入据安州。甲戌，迥至涪水，干运以州降。迥分军守之，进袭成都。时成都见兵不满万人，仓库空竭，永丰侯㧑婴城自守，迥围之。谯淹遣江州刺史景欣、幽州刺史赵拔扈援成都，迥使原珍等击走之。

武陵王纪至巴东，知侯景已平，乃自悔，召太子圆照责之。对曰：“侯景虽平，江陵未服。”纪亦以既称尊号，不可复为人下，欲遂东进。将卒日夜思归，其江州刺史王开业以为宜还救根本，更思后图，诸将皆以为然。圆照及刘孝胜固言不可，纪从之，宣言于众曰：“敢谏者死。”己丑，纪至西陵，军势甚盛，舳舻翳川。护军陆法和筑二城于峡口两岸，运石填江，铁锁断之。

帝赦任约于狱，以为晋安王司马，使助法和拒纪。谓之曰：“汝罪不容诛，我不杀汝，本为今日。”因撤禁兵以配之，仍许妻以卢陵王续之女，使宣猛将军刘棻与之俱。

夏六月壬辰，武陵王纪筑连城，攻绝铁锁，陆法和告急相继。上以谢答仁为步兵校尉，配兵使助法和。武陵王纪遣将军侯睿将众七千筑垒，与陆法和相拒。上遣使与纪书，许其还蜀，专制一方。纪不从，报书如家人礼。上覆与纪书曰：“吾年为一日之长，属有平乱之功，膺此乐推，事归当璧。傥遣使乎，良所迟也。如曰不然，于此投笔。友于兄弟，分形共气，兄肥弟瘦，无复相见之期，让枣推梨，永罢欢愉之日。心乎爱矣，书不尽言。”纪顿兵日久，频战不利，又闻魏寇深入成都，孤危忧懑，不知所为。乃遣其度支尚书乐奉业诣江陵求和，请依前旨还蜀。奉业知纪必败，启上曰：“蜀军乏粮，士卒多死，危亡可待。”上遂不许其和。纪以黄金一斤为饼，饼百为箧，至有百箧，银五倍于金，锦罽、缯彩称是。每战，悬示将士，不以为赏。宁州刺史陈智祖请散之以募勇士，弗听，智祖哭而死。有请事者，纪辞疾不见。由是将卒解体。

秋七月辛未，巴东民符升等斩峡口城主公孙晃，降于王琳。谢答仁、任约进攻侯睿，破之，拔其三垒。于是两岸十四城俱降。纪不获退，顺流东下，游击将军南阳樊猛追击之，纪众大溃，赴水死者八千馀人，猛围而守之。上密敕猛曰：“生还，不成功也。”猛引兵至纪所，纪在舟中绕床而走，以金囊掷猛曰：“以此雇卿，送我一见七官。”猛曰：“天子何由可见。杀足下，金将安之。”遂斩纪及其幼子圆满。陆法和收太子圆照兄弟三人送江陵。上绝纪属籍，赐姓饕餮氏。下刘孝胜狱，已而释之。上使谓江安侯圆正曰：“西军已败，汝父不知存亡。”意欲使其自裁。圆正闻之号哭，称世子不绝声。上频使觇之，知不能死，移送廷尉狱。见圆照曰：“兄何乃乱人骨肉，使痛酷如此。”圆照唯云：“计误”。上并命绝食于狱，至啮臂啖之，十三日而死，远近闻而悲之。

魏尉迟迥围成都五旬，永丰侯㧑屡出战，皆败。乃请降。诸将欲不许，迥曰：“降之则将士全，远人悦。攻之则将士伤，远人惧。”遂受之。八月戊戌，㧑与宜都王圆肃帅文武诣军门降，迥以礼接之，与盟于益州城北。吏民皆复其业，唯收奴婢及储积以赏将士，军无私焉。魏以㧑及圆肃并为开府仪同三司，以迥为大都督益潼等十二州诸军事、益州刺史。

三年。魏加益州刺史尉迟迥督六州，通前十八州，自剑关以南得承制封拜及黜陟。迥明赏罚，布威恩，绥辑新民，经略未附，华夷怀之。

梁武帝太清三年。西江督护陈霸先欲起兵讨侯景，景使人诱广州刺史元景仲，许奉以为主，景仲由是附景，阴图霸先。霸先知之，与成州刺史王怀明等集兵南海，驰檄以讨景仲，曰：“元景仲与贼合从，朝廷遣曲阳侯萧勃为刺史，军已顿朝亭。”景仲所部闻之，皆弃景仲而散。秋七月甲寅，景仲缢于阁下。霸先迎定州刺史萧勃镇广州。

前高州刺史兰裕，钦之弟也，与其诸弟扇诱始兴等十郡，攻监衡州事欧阳𬱟。勃使霸先救之，悉擒裕等，勃因以霸先监始兴郡事。

冬十二月，始兴太守陈霸先结郡中豪杰欲讨侯景，郡人侯安都、张偲等各帅众千馀人归之。霸先遣主帅杜僧明将二千人顿于岭上，广州刺史萧勃遣人止之，曰：“侯景骁雄，天下无敌。前者援军十万，士马精强，犹不能克，君以区区之众，将何所之。如闻岭北王侯又皆鼎沸，亲寻干戈，以君疏外，讵可暗投。未若且留始兴，遥张声势，保太山之安也。”霸先曰：“仆荷国恩，往闻侯景渡江，即欲赴援，遭值元、兰梗我中道。今京都覆没，君辱臣死，谁敢爱命。君侯体则皇枝，任重方岳，遣仆一军，犹贤乎已，乃更止之乎。”乃遣使间道诣江陵，受湘东王绎节度。时南康土豪蔡路养起兵据郡，勃乃以腹心谭世远为曲江令，与路养相结，同遏霸先。

简文帝大宝元年春正月，陈霸先发始兴，至大庾岭，蔡路养将二万人军于南野以拒之。路养妻侄兰陵萧摩诃，年十三，单骑出战，无敢当者。杜僧明马被伤，陈霸先救之，授以所乘马，僧明上马复战，众军因而乘之，路养大败，脱身走。

元帝承圣三年。广州刺史、曲江侯勃自以非上所授，内不自安，上亦疑之。勃启求入朝，五月乙巳，上以王琳为广州刺史，勃为晋州刺史。秋九月，曲江侯勃迁居始兴。

陈高祖永定元年。初，梁世祖以始兴郡为东衡州，以欧阳𬱟为刺史。久之，徙𬱟为郢州刺史，萧勃留𬱟不遣。世祖以王琳代勃为广州刺史，勃遣其将孙荡监广州，尽帅所部屯始兴以避之。𬱟别据一城，不往谒，闭门自守。勃怒，遣兵袭之，尽收其赀财、马仗，寻赦之，使复其所，与之结盟。江陵陷，𬱟遂事勃。二月庚午，勃起兵于广州，遣𬱟及其将傅泰、萧孜为前军。孜，勃之从子也。南江州刺史馀孝顷以兵会之。诏平西将军周文育帅诸军讨之。

欧阳𬱟等出南康。𬱟屯豫章之苦竹滩，傅泰据跖口城，馀孝顷遣其弟孝劢守郡城，自出豫章据石头。巴山太守熊昙朗诱𬱟共袭高州刺史黄法𣰰，又语法𣰰约共破𬱟。且曰：“事捷，与我马仗。”遂出军，与𬱟俱进。至法𣰰城下，昙朗阳败走。法𣰰乘之，𬱟失援而走，昙朗取其马仗归于巴山。

周文育军少船，馀孝顷有船在上牢，文育遣军主焦僧度袭之，尽取以归，仍于豫章立栅。军中食尽，诸将欲退，文育不许，使人间行遗衡州刺史周迪书，约为兄弟。迪得书甚喜，许馈以粮。于是文育分遣老弱乘故船沿流俱下，烧豫章栅，伪若遁去者。孝顷望之，大喜，不复设备。文育由间道兼行据芊韶，芊韶上流则欧阳𬱟、萧孜，下流则傅泰、馀孝顷营，文育据其中间，筑城飨士，𬱟等大骇。𬱟退入泥溪，文育遣严威将军周铁虎等袭𬱟，癸巳，擒之。文育盛陈兵甲，与𬱟乘舟而宴，巡跖口城下，使其将丁法洪攻泰，擒之。孜、孝顷退走。

三月庚子，周文育送欧阳𬱟、傅泰于建康，丞相霸先与𬱟有旧，释而厚待之。曲　江侯勃在南康，闻欧阳𬱟等败，军中忷惧。甲寅，德州刺史陈法武、前衡州刺史谭世远攻勃，杀之。

夏四月，故曲江侯勃主帅兰敳袭杀谭世远，军主夏侯明彻杀敳，持勃首降。勃故记室李宝藏奉怀安侯任据广州。萧孜、馀孝顷犹据石头，为两城，各居其一，多设船舰，夹水而陈。丞相霸先遣平南将军侯安都助周文育击之。戊戌，安都潜师夜烧其船舰，文育帅水军，安都帅步骑，进攻之，萧孜出降，孝顷逃归新吴，文育等引兵还。丞相霸先以欧阳𬱟声着南土，复以𬱟为衡州刺史，使讨岭南。未至，其子纥已克始兴。𬱟至岭南，诸郡皆降，遂克广州，岭南悉平。五月戊辰，馀孝顷遣使诣丞相府乞降。

二年。王琳之引兵东下也，衡州刺史周迪欲自据南川，乃总召所部八郡守宰结盟，齐言入赴。上恐其为变，厚慰抚之。新吴洞主馀孝顷遣沙门道林说琳曰：“周迪、黄法𣰰皆依附金陵，阴窥间隙，大军若下，必为后患。不如先定南川，然后东下。孝顷请席卷所部以从下吏。”琳乃遣轻车将军樊猛、平南将军李孝钦、平东将军刘广德将兵八千赴之，使孝顷总督三将，屯于临川故郡，征兵粮于迪，以观其所为。

夏五月癸巳，馀孝顷等众且二万，军于工塘，连八城以逼周迪。迪惧，请和，并送兵粮。樊猛等欲受盟而还。孝顷贪其利，不许，树栅围之。由是猛等与孝顷不协。

秋七月，高州刺史黄法𣰰、吴兴太守沈恪、宁州刺史周敷合兵救周迪。敷自临川故郡断江口，分兵攻馀孝顷别城。樊猛等不救而没。刘广德乘流先下，故获全。孝顷等皆弃舟引兵步走，迪追击，尽擒之，送孝顷及李孝钦于建康，归樊猛于王琳。九月，馀孝顷之弟孝劢及子公飏犹据旧栅不下，庚午，诏开府仪同三司周文育都督众军出豫章讨之。

三年夏五月，周文育、周迪、黄法𣰰共讨馀公飏，豫章太守熊昙朗引兵会之，众且万人。文育军于金口，公飏诈降，谋执文育，文育觉之，囚送建康。文育进屯三陂，王琳遣其将曹庆帅二千人救馀孝劢。庆分遣主帅常众爱与文育相拒，自帅其众攻周迪及安南将军吴明彻，迪等败，文育退据金口。熊昙朗因其失利，谋杀文育以应众爱，监军孙白象闻其谋，劝文育先之，文育不从。时周迪弃船走，不知所在。乙酉，文育得迪书，自赍以示昙朗，昙朗杀之于坐而并其众，因据新淦城。昙朗将兵万人袭周敷，敷击破之，昙朗单骑奔巴山。六月，周文育之讨馀孝劢也，帝令南豫州刺史侯安都继之。文育死，安都还，遇王琳将周炅、周协南归，与战，擒之。孝劢弟孝猷帅所部四千家诣安都降。安都进军至左里，击曹庆、常众爱，破之。众爱奔庐山，庚寅，庐山民斩之，传首。

文帝天嘉元年。王琳之东下也，帝征南川兵，江州刺史周迪、高州刺史黄法𣰰帅舟师将赴之。 熊昙朗据城列舰，塞其中路，迪等与周敷共围之。琳败，昙朗部众离心，迪攻拔其城，虏男女万馀口。昙朗走入村中，村民斩之。传首建康，尽灭其族。

梁元帝承圣元年冬十月戊申，湘东王执湘州刺史王琳于殿中，杀其副将殷宴。琳本会稽兵家，其姊妹皆入王宫，故琳少在王左右。琳好勇，王以为将帅。琳倾身下士，所得赏赐，不以入家。麾下万人，多江、淮群盗，从王僧辩平侯景，与杜龛功居第一。在建康，恃宠纵暴，僧辩不能禁。僧辩以宫殿之烧，恐得罪，欲以琳塞责，乃密启王，请诛琳。王以琳为湘州，琳自疑及祸，使长史陆纳帅部曲赴湘州，身诣江陵陈谢，谓纳等曰：“吾若不返，子将安之。”咸曰：“请死之。”相泣而别。至江陵，王下琳吏。

辛酉，以王子方略为湘州刺史，又以廷尉黄罗汉为长史，使与太舟卿张载至巴陵，先据琳军。载有宠于王，而御下峻刻，荆州人疾之如仇。罗汉等至琳军，陆纳及士卒并哭，不肯受命，执罗汉及载。王遣宦者陈旻往谕之，纳对旻刳载腹，抽肠以系马足，使绕而走，肠尽气绝。又脔割，出其心，向之忭舞，焚其馀骨。以黄罗汉清谨而免之。纳与诸将引兵袭湘州，时州中无主，纳遂据之。

十一月，湘东王即皇帝位于江陵。陆纳袭击衡州刺史丁道贵于渌口，破之，道贵奔零陵，其众悉降于纳。上闻之，遣使征司徒王僧辩、右卫将军杜崱、平北将军裴之横，与宜丰侯循共讨纳，循军巴陵以待之。

二年春三月，陆纳遣其将吴藏、潘乌黑、李贤明等下据车轮。王僧辩至巴陵，宜丰侯循让都督于僧辩，僧辩弗受。上乃以僧辩、循为东、西都督。夏四月丙申，僧辩军于车轮。陆纳夹岸为城，以拒王僧辩。纳士卒皆百战之馀，僧辩惮之，不敢轻进，稍作连城以逼之。纳以僧辩为怯，不设备。五月甲子，僧辩命诸军水陆齐进，急攻之，僧辩亲执旗鼓，宜丰侯循身受矢石，拔其二城。纳众大败，步走，保长沙。

六月，上遣使送王琳，令说谕陆纳。乙未，琳至长沙，僧辩使送示之，纳众悉拜且泣，使谓僧辩曰：“朝廷若赦王郎，乞听入城。”僧辩不许，复送江陵。陆法和求救不已，上欲召长沙兵，恐失陆纳，乃复遣琳，许其入城。琳既入，纳遂降，湘州平，上覆琳官爵。秋八月，以湘州刺史王琳为衡州刺史。

三年夏五月乙巳，以王琳为广州刺史。上以琳部众强盛，又得众心，故欲远之。琳与主书广汉李膺厚善，私谓膺曰：“琳小人也，蒙官拔擢至此。今天下未定，迁琳岭南，如有不虞，安得琳力。窃揆官意，不过疑琳。琳分望有限，岂与官争为帝乎。何不以琳为雍州刺史，镇武宁，琳自放兵作田，为国御捍。”膺然其言而弗敢启。

冬十一月，魏师围江陵，帝征广州刺史王琳为湘州刺史，使引兵入援。王琳军至长沙，镇南府长史裴政间道先报江陵，为魏人所获。城陷，帝为魏人所杀。事见《梁氏乱亡》。

敬帝绍泰元年春正月，梁王察即皇帝位于江陵，以莫勇为武州刺史，魏永寿为巴州刺史。

湘州刺史王琳将兵自小桂北下，至蒸城，闻江陵已陷，为世祖发哀，三军缟素，遣别将侯平帅舟师攻后梁。琳屯兵长沙，传檄州郡，为进取之计。长沙王韶及上游诸将皆推琳为盟主。二月，侯平攻后梁巴、武二州，故刘棻主帅赵朗杀宋文彻，以邵陵归于王琳。夏五月庚辰，侯平等擒莫勇、魏永寿。江陵之陷也，永嘉王庄生七年矣，尼法慕匿之，王琳迎庄，送之建康。秋八月辛巳，王琳自蒸城还长沙。冬十月癸丑，以王琳为车骑将军、开府仪同三司。十二月，以陈霸先从子昙朗及永嘉王庄为质于齐。事见《梁氏乱亡》。

太平元年春二月，后梁主击侯平于公安，平与长沙王韶引兵还长沙。王琳遣平镇巴州。夏六月侯平频破后梁军，以王琳兵威不接，更不受指麾。琳遣将讨之，平杀巴州助防吕旬，收其众，奔江州，侯瑱与之结为兄弟。琳军势益衰，乙丑，遣使奉表诣齐，并献驯象。江陵之陷也，琳妻蔡氏、世子毅皆没于魏，琳又献款于魏以求妻、子，亦称臣于梁。

秋七月，魏太师泰遣安州长史钳耳康买使于王琳，琳遣长史席豁报之，且请归世祖及愍怀太子之柩，泰许之。八月，魏以王琳为大将军、长沙郡公。九月甲子，王琳以舟师袭江夏。冬十月壬申，丰城侯泰以州降之。十二月辛丑，丰城侯泰奔齐，齐以为永州刺史。诏征王琳为司空，琳辞不至，留其将潘纯陀监郢州，身还长沙。魏人归其妻子。

陈高祖永定元年春正月，诏以王琳为司空、骠骑大将军。三月甲辰，以司空王琳为湘郢二州刺史。

夏五月，王琳既不就征，大治舟舰，将攻陈霸先。六月戊寅，霸先以开府仪同三司侯安都为西道都督，周文育为南道都督，将舟师二万会武昌以击之。秋八月丁卯，周人归梁世祖柩及诸将家属千馀人于王琳。冬十月，梁敬帝禅位于陈。

侯安都至弇武昌，王琳将樊猛弃城走，周文育自豫章会之。安都闻上受禅，叹曰：“吾今兹必败，战无名矣。”时两将俱行，不相统摄，部下交争，稍不相平。军至郢州，琳将潘纯陀于城中遥射官军，安都怒，进军围之。未克，而王琳至弇口，安都乃释郢州悉众诣沌口，留沈泰一军守汉曲。安都遇风不得进，琳据东岸，安都等据西岸，相持数日，乃合战，安都等大败。安都、文育及裨将徐敬成、周铁虎、程灵洗皆为琳所擒，沈泰引军奔归。琳引见诸将，与语，周铁虎辞气不屈，琳杀铁虎而囚安都等，总以一长锁系之，置琳所坐𦪙下，令所亲宦者王子晋掌视之。琳乃移湘州军府就郢城，又遣其将樊猛袭据江州。

二年春正月，王琳引兵下，至湓城，屯于白水浦，带甲十万。琳以北江州刺史鲁悉达为镇北将军，上亦以悉达为征西将军，各送鼓吹、女乐。悉达两受之，迁延顾望，皆不就。上遣安西将军沈泰袭之，不克。琳欲引军东下，而悉达制其中流，琳遣使说诱，终不从。己亥，琳遣记室宗虩求援于齐，且请纳梁永嘉王庄以主梁祀。

三月，齐发兵援送梁永嘉王庄于江南，册拜王琳为梁丞相、都督中外诸军、录尚书事。琳遣兄子叔宝帅所部十州刺史子弟赴邺。琳奉庄即皇帝位，改元天启。追谥建安公渊明曰闵皇帝。庄以琳为侍中、大将军、中书监，馀依齐朝之命。

夏六月己巳，诏司空侯瑱、领军将军徐度帅舟师为前军以讨王琳。秋七月戊戌，上幸石头，送侯瑱等。甲辰，上遣吏部尚书谢哲往谕王琳。哲，朏之孙也。八月，谢哲返命，王琳请还湘州，诏追众军还。癸未，众军至自大雷。

冬十二月，后梁主遣其大将军王操将兵略取王琳之长沙、武陵、南平等郡。

三年春正月，王琳召桂州刺史淳于量。量虽与琳合，而潜通于陈，二月辛酉，以量为开府仪同三司。三月，梁永嘉王庄至郢州，遣使入贡于齐。王琳遣其将雷文策袭后梁监利太守蔡大有，杀之。

夏六月丁酉，上不豫，丙午，殂。冬十月，王琳闻高祖殂，乃以少府卿吴郡孙玚为郢州刺史，总留任，奉梁永嘉王庄出屯濡须口，齐扬州道行台慕容俨帅众临江，为之声援。十一月乙卯，琳寇大雷，诏侯瑱、侯安都及仪同徐度将兵御之。安州刺史吴明彻夜袭湓城，琳遣巴陵太守任忠击明彻，大破之，明彻仅以身免，琳因引兵东下。

文帝天嘉元年春二月，王琳至栅口，侯瑱督诸军出屯芜湖，相持百馀日。东关春水稍长，舟舰得通，琳引合肥漅湖之众，舳舻相次而下，军势甚盛。瑱进军虎槛州，琳亦出船列于江西，隔洲而泊。明日，合战，琳军少却，退保西岸。及夕，东北风大起，吹其舟舰并坏，没于沙中，浪大，不得还浦。及旦风静，琳入浦治船，瑱等亦引军退入芜湖。

周人闻琳东下，遣都督荆襄等五十二州诸军事、荆州刺史史宁将兵数万，乘虚袭郢州，孙玚婴城自守。琳闻之，恐其众溃，乃帅舟师东下，去芜湖十里而泊，击柝闻于陈军。齐仪同三司刘伯球将兵万馀人助琳水战，行台慕容恃德之子子会将铁骑二千屯芜湖西岸，为之声势。

丙申，瑱令军中晨炊蓐食以待之。时西南风急，琳自谓得天助，引兵直趣建业。瑱等徐出芜湖蹑其后，西南风翻为瑱用。琳掷火炬以烧陈船，皆反烧其船。瑱发拍以击琳舰，又以牛皮冒蒙冲小舡以触其舰，并镕铁洒之。琳军大败，军士溺死者什二三，馀皆弃船登岸走，为陈军所杀殆尽。齐步骑在西岸者自相蹂践，并陷于芦荻泥淖中，骑皆弃马脱走，得免者什二三。擒刘伯球、慕容子会，斩获万计，尽收梁、齐军资、器械。琳乘舴艋冒陈走，至湓城，欲收合离散，众无附者，乃与妻妾、左右十馀人奔齐。

先是，琳使侍中袁泌、御史中丞刘仲威侍卫永嘉王庄，及败，左右皆散。泌以轻舟送庄达于齐境，拜辞而还，遂来降，仲威奉庄奔齐。泌，昂之子也。樊猛及其兄毅帅部曲来降。

周军复至郢州，孙玚士卒皆死战，周人不能克。既而闻王琳败，陈兵将至，乃解围去。玚遣使举中流之地来降。

二年春正月，齐主使王琳出合肥，召募伧楚，更图进取。合州刺史裴景徽，琳兄珉之婿也，请以私属为乡导。齐主使琳与行台左丞卢潜将兵赴之，琳沉吟不决。景徽恐事泄，挺身奔齐。齐主以琳为骠骑大将军、开府仪同三司、扬州刺史，镇寿阳。

三年春闰二月，齐扬州刺史行台王琳数欲南侵，尚书卢潜以为时事未可。上遣移书寿阳，欲与齐和亲。潜以其书奏齐朝，仍上启且请息兵。齐主许之，遣散骑常侍崔瞻来聘，且归南康愍王昙朗之丧。琳由是与潜有隙，更相表列。齐主征琳赴邺，以潜为扬州刺史，领行台尚书。瞻，忄夌之子也。秋七月，上遣使聘齐。冬十一月丁丑，齐遣兼散骑常侍封孝琰来聘。

四年夏六月乙卯，齐主使兼散骑常侍崔子武来聘。

五年夏四月辛卯，齐主使兼散骑常侍皇甫亮来聘。冬十一月戊戌，齐主使兼散骑常侍刘逖来聘。六年夏六月己巳，齐主使兼散骑常侍王季高来聘。天康元年夏六月，齐遣兼散骑常侍韦道儒来聘。

临海王光大元年夏四月癸丑，齐遣散骑常侍司马幼之来聘。二年春正月癸亥，齐主使兼散骑常侍郑大护来聘。

宣帝太建二年春正月戊申，齐使兼散骑常侍裴谳之来聘。冬十月，齐以梁永嘉王庄为开府仪同三司、梁王，许以兴复，竟不果。及齐亡，庄愤邑，卒于邺。

三年春正月丁巳，齐使兼散骑常侍刘环俊来聘。夏四月，齐遣使来聘。

五年春三月，帝谋伐齐，公卿各有异同，唯镇前将军吴明彻决策请行。帝谓公卿曰：“朕意已决，卿可共举元帅。”众议以中权将军淳于量位重，共署推之。尚书左仆射徐陵独曰：“吴明彻家在淮左，悉彼风俗，将略人才，当今亦无过者。”都官尚书河东裴忌曰：“臣同徐仆射。”陵应声曰：“非但明彻良将，裴忌即良副也。”壬午，分命众军，以明彻都督征讨诸军事，忌监军事，统众十万伐齐。明彻出秦郡，都督黄法𣰰出历阳。

夏四月，齐人于秦郡置秦州，州前江浦通涂水，齐人以大木为栅于水中。辛亥，吴明彻遣豫章内史程文季将骁勇拔其栅，克之。文季，灵洗之子也。

齐人议御陈师，开府仪同三司王纮曰：“官军比屡失利，人情骚动。若复出顿江、淮，恐北狄、西寇乘弊而来，则世事去矣。莫若薄赋省徭，息民养士，使朝廷协睦，遐迩归心。天下皆当肃清，岂直陈氏而已。”不从。遣军救历阳，庚申，黄法𣰰击破之。又遣开府仪同三司尉破胡、长孙洪略救秦州。赵彦深私问计于秘书监源文宗曰：“吴贼侏张，遂至于此。弟往为秦泾刺史，悉江、淮间情事，今何术以御之。”文宗曰：“朝廷精兵，必不肯多付诸将，数千已下，适足为吴人之饵。尉破胡人品，王之所知，败绩之事，匪朝伊夕。国家待遇淮南，失之同于蒿箭。如文宗计者，不过专委王琳，招募淮南三四万人，风俗相通，能得死力，兼令旧将将兵屯于淮北，足以固守。且琳之于顼，必不肯北面事之明矣。窃谓此计之上者。若不推赤心于琳，更遣馀人掣肘，覆成速祸，弥不可为。”彦深叹曰：“弟此策诚足制胜千里，但口舌争之十日，已不见从。时事至此，安可尽言。”因相顾流涕。文宗名彪，以字行，子恭之子也。

文宗子师为左外兵郎中，摄祠部，尝白高阿那肱“龙见当雩”。阿那肱惊曰：“何处龙见，其色如何。”师曰：“龙星初见，礼当雩祭，非真龙也。”阿那肱怒曰：“汉儿多事，强知星宿。”遂不祭。师出，窃叹曰：“礼既废矣，齐能久乎。”

齐师选长大有膂力者为前队，号苍头、犀角、大力，其锋甚锐，又有西域胡，善射，弦无虚发，众军尤惮之。辛酉，战于吕梁。将战，吴明彻谓巴山太守萧摩诃曰：“若殪此胡，则彼军夺气，君才不减关侯矣。”摩诃曰：“愿示其状，当为公取之。”明彻乃召降人有识胡者使指示之，自酌酒以饮摩诃。摩诃饮毕，驰马冲齐军。胡挺身出陈前十馀步，彀弓未发，摩诃遥掷铣鋧，正中其额，应手而仆。齐军大力十馀人出战，摩诃又斩之。于是齐军大败，尉破胡走，长孙洪略战死。

破胡之出师也，齐人使侍中王琳与之俱。琳谓破胡曰：“吴兵甚锐，宜以长策制之，慎勿轻斗。”破胡不从而败。琳单骑仅免，还至彭城，齐人即使之赴寿阳召募以拒陈师，复以卢潜为扬州道行台尚书。

甲子，南谯太守徐槾克石梁城。五月己巳，瓦梁城降。癸酉，阳平郡降。甲戌，徐槾克庐江城。历阳穷蹙乞降，黄法𣰰缓之，则又拒守。法𣰰怒，帅卒急攻，丙子，克之，尽杀戍卒。进军合肥，合肥望旗请降，法𣰰禁侵掠，抚劳戍卒，与之盟而纵之。

己卯，齐北高唐郡降。辛巳，诏南豫州刺史黄法𣰰徙镇历阳。乙酉，南齐昌太守黄咏克齐昌外城。丙戌，庐陵内史任忠军于东关，克其东西二城，进克蕲城。戊子，又克谯郡城。秦州城降。癸巳，瓜步、胡墅二城降。六月庚子，郢州刺吏李综克滠口城。乙巳，任忠克合州外城。庚戌，淮阳、沭阳郡并弃城走。癸丑，程文季攻齐泾州，拔之。乙卯，宣毅司马湛陀克新蔡城。癸亥，黄法𣰰克合州。吴明彻进攻仁州，甲子，克之。

秋七月戊辰，齐遣尚书左丞陆骞将兵二万救齐昌，出自巴、蕲，遇西阳太守汝南周炅。炅留羸弱设疑兵以当之，身率精锐由间道邀其后，大破之。己巳，征北大将军吴明彻军至峡口，克其北岸城，南岸守者弃城走。周炅克巴州。淮北绛城及谷阳士民并杀其戍主以城降。齐巴陵王王琳与扬州刺史王贵显保寿阳外郭，吴明彻以琳初入，众心未固，丙戌，乘夜攻之，城溃。齐兵退据相国城及金城。八月乙未，山阳城降。壬寅，盱眙城降。壬子，戎昭将军徐敬辩克海安城。青州东海城降。戊午，平固侯敬泰等克晋州。九月甲子，阳平城降。壬申，高阳太守沈善庆克马头城。甲戌，齐安城降。丙子，左卫将军樊毅克广陵楚子城。

冬十月，吴明彻攻寿阳，堰肥水以灌城，城中多病肿泄，死者什六七。齐行台右仆射琅邪皮景和等救寿阳，以尉破胡新败，怯懦不敢前，屯于淮口。敕使屡促之，然始渡淮，众数十万，去寿阳三十里，顿军不进。诸将皆惧，曰：“坚城未拔，大援在近，将若之何。”明彻曰：“兵贵神速，而彼结营不进，自挫其锋，吾知其不敢战，明矣。”乙巳，躬擐甲胄，四面疾攻，一鼓拔之，生擒王琳、王贵显、卢潜及扶风王可朱浑道裕、尚书左丞李𫘦𬳿，送建康。景和北遁，尽收其驼马辎重。

琳体貌闲雅，喜怒不形于色。强记明敏，军府佐吏千数，皆能识其姓名。刑罚不滥，轻财爱士，得将卒心。虽失地流寓在邺，齐人皆重其忠义。及被擒，故麾下将卒多在明彻军中，见者皆歔欷，不能仰视，争为请命及致资给。明彻恐其为变，遣使追斩之于寿阳东二十里，哭者声如雷。有一叟以酒脯来祭，哭尽哀，收其血而去。田夫野老，知与不知，闻者莫不流涕。

齐穆提婆、韩长鸾闻寿阳陷，握槊不辍，曰：“本是彼物，从其取去。”齐主闻之，颇以为忧。提婆等曰：“假使国家尽失黄河以南，犹可作一龟兹国。更可怜人生如寄，唯当行乐，何用愁为。”左右嬖臣因共赞和之，帝即大喜，酣饮鼓舞，仍使于黎阳临河筑城戍。

丁未，齐遣万人至颍口，樊毅击走之。辛亥，遣兵援苍陵，又破之。齐主以皮景和全军而还，赏之，除尚书令。丙辰，诏以寿阳复为豫州，以黄城为司州。以明彻为都督豫合等六州诸军事、车骑大将军、豫州刺史，遣谒者萧淳风就寿阳册命，于城南设坛，士卒二十万，陈旗鼓戈甲。明彻登坛拜受，成礼而退，将卒荣之。上置酒，举杯属徐陵曰：“赏卿知人。”陵避席曰：“定策圣衷，非臣力也。”以黄法𣰰为征西大将军、合州刺史。

戊午，湛陀克齐昌城。十一月甲戌，淮阴城降。庚辰，威虏将军刘桃枝克朐山城。辛巳，樊毅克济阴城。己丑，鲁广达攻济南徐州，克之，以广达为北徐州刺史，镇其地。

齐北徐州民多起兵以应陈，逼其州城，祖珽命不闭城门，禁人不得出衢路，城中寂然。反者不测其故，疑人走城空，不设备。珽忽令鼓噪震天，反者皆惊走。既而复结陈向城，珽令录事参军王君植将兵拒之，自乘马临陈左右射。反者先闻其盲，谓其必不能出，忽见之，大惊。穆提婆欲令城陷，不遣援兵，珽且战且守，十馀日，反者竟散走。

诏悬王琳首于建康市。故吏梁骠骑仓曹参军朱玚致书徐陵求其首，曰：“窃以典午将灭，徐广为晋家遗老。当涂已谢，马孚称魏室忠臣。梁故建宁公琳，当离乱之辰，总方伯之任，天厌梁德，尚思匡继，徒蕴包胥之志，终遘苌弘之眚，至使身没九泉，头行千里。伏唯圣恩博厚，明诏爰发。赦王经之哭，许田横之葬。不使寿春城下，唯传报葛之人。沧洲岛上，独有悲田之客。”陵为之启上。十二月壬辰朔，诏琳首皆还其亲属。玚瘗琳于八公山侧，义故会葬者数千人。玚间道奔齐，别议迎葬，寻有寿阳人茅智胜等五人密送其柩于邺。齐赠琳开府仪同三司、录尚书事，谥曰忠武王，给辒辌车以葬之。

梁敬帝绍泰元年。初，齐平秦王归彦幼孤，高祖令清河昭武王岳养之，岳情礼甚薄，归彦心衔之。及显祖即位，归彦为领军大将军，大被宠遇。岳谓其德已，更倚赖之。岳屡将兵立功，有威名，而性豪侈，好酒色，起第于城南，听事后开巷。归彦谮之于帝曰：“清河僭拟宫禁，制为永巷，但无阙耳。”帝由是恶之。帝纳倡妇薛氏于后宫，岳先尝因其姊迎之至第。帝夜游于薛氏家，其姊为父乞司徒。帝大怒，县其姊，锯杀之。让岳以奸，岳不服。帝益怒，十一月乙亥，使归彦鸩岳。岳自诉无罪，归彦曰：“饮之则家全。”饮之而卒，葬赠如礼。薛嫔有宠于帝，久之帝忽思其与岳通，无故斩首，藏之于怀，出东山宴饮。劝酬始合，忽探出其首，投于柈上，支解其尸，弄其髀为琵琶，一座大惊。帝方收取，对之流涕曰：“佳人难再得。”载尸以出，被发步哭而随之。

太平元年。齐发丁匠三十馀万修广三台宫殿。齐显祖之初立也，留心政术，务存简靖，坦于任使，人得尽力。又能以法驭下，或有违犯，不容勋戚，内外莫不肃然。至于军国机策，独决怀抱，每临行陈，亲当矢石，所向有功。数年之后，渐以功业自矜，遂嗜酒淫佚，肆行狂暴。或身自歌舞，尽日通宵。或散发胡服，杂衣锦彩。或袒露形体，涂傅粉黛。或乘牛、驴、橐驼、白象，不施鞍勒。或令崔季舒、刘桃枝负之而行，担胡鼓拍之。勋戚之第，朝夕临幸，游行市里，街坐巷宿，或盛夏日中暴身，或隆冬去衣驰走，从者不堪，帝居之自若。三台构木高二十七丈，两栋相距二百馀尺，工匠危怯，皆系绳自防，帝登脊疾走，殊无怖畏。时复雅儛，折旋中节，傍人见者莫不寒心。尝于道上问妇人曰：“天子何如？”曰：“颠颠痴痴，何成天子。”帝杀之。

娄太后以帝酒狂，举杖击之曰：“如此父生如此儿。”帝曰：“即当嫁此老母与胡。”太后大怒，遂不言笑。帝欲太后笑，自匍匐，以身举床，坠太后于地，颇有所伤。既醒，大惭恨，使积柴炽火，欲入其中。太后惊惧，亲自持挽，强为之笑曰：“向汝醉耳。”帝乃设地席，命平秦王归彦执杖，口自责数，脱背就罚。谓归彦曰：“杖不出血，当斩汝。”太后前自抱之，帝流涕苦请，乃笞脚五十，然后衣冠拜谢，悲不自胜。因是戒酒，一旬，又复如初。

帝幸李后家，以鸣镝射后母崔氏，骂曰：“吾醉时尚不识太后，老婢何事。”马鞭乱击一百有馀。虽以杨愔为宰相，使进厕筹，以马鞭鞭其背，流血浃袍。尝欲以小刀剺其腹，崔季舒托俳言曰：“老小公子恶戏。”因掣刀去之。又置愔于棺中，载以轜车。又尝持槊走马，以拟左丞相斛律金之胸者三，金立不动，乃赐帛千段。

高氏妇女，不问亲疏，多与之乱，或以赐左右，又多方苦辱之。彭城王浟太妃尔朱氏，魏敬宗之后也，帝欲蒸之，不从，手刃杀之。故魏乐安王元昂，李后之姊婿也，其妻有色，帝数幸之，欲纳为昭仪。召昂，令伏，以鸣镝射之百馀下，凝血垂将一石，竟至于死。后啼不食，乞让位于姊，太后又以为言，帝乃止。

又尝于众中召都督韩哲，无罪，斩之。作大镬、长锯、锉、碓之属，陈之于庭，每醉，辄手杀人，以为戏乐。所杀者多令支解，或焚之于火，或投之于水。杨愔乃简邺下死囚，置之仗内，谓之供御囚，帝欲杀人，辄执以应命，三月不杀则宥之。开府参军裴谓之上书极谏，帝谓杨愔曰：“此愚人，何敢如是。”对曰：“彼欲陛下杀之，以成名于后世耳。”帝曰：“小人。我且不杀尔，焉得名。”帝与左右饮，曰：“乐哉。”都督王纮曰：“有大乐，亦有大苦。”帝曰：“何谓也。”对曰：“长夜之饮，不寤国亡身陨，所谓大苦。”帝缚纮，欲斩之，思其有救世宗之功，乃舍之。

帝游宴东山，以关、陇未平，投杯震怒，召魏收于前，立为诏书，宣示远近，将事西行。魏人震恐，常为度陇之计，然实未行。一日，泣谓群臣曰：“黑獭不受我命，奈何。”都督刘桃枝曰：“臣得三千骑，请就长安擒之以来。”帝壮之，赐帛千匹。赵道德进曰：“东西两国，强弱力均，彼可擒之以来，此亦可擒之以往。桃枝妄言，应诛，陛下奈何滥赏。”帝曰：“道德言是。”回绢赐之。帝乘马欲下峻岸，入于漳，道德揽辔回之。帝怒，将斩之。道德曰：“臣死不恨，当于地下启先帝，论此儿酣酗颠狂，不可教训。”帝默然而止。他日，帝谓道德曰：“我饮酒过，须痛杖我。”道德抶之，帝走。道德逐之曰：“何物人，为此举止。”

典御丞李集面谏，比帝于桀、纣。帝令缚置流中，沉没久之，复令引出，谓曰：“吾何如桀、纣。”集曰：“向来弥不及矣。”帝又令沈之，引出，更问，如此数四，集对如初。帝大笑曰：“天下有如此痴人，方知龙逢、比干未是俊物。”遂释之。顷之，又被引入见，似有所谏，帝令将出要斩。其或斩或赦，莫能测焉。内外憯憯，各怀怨毒，而素能默识强记，加以严断，群下战栗，不敢为非。又能委政杨愔，愔总摄机衡，百度修敕，故时人皆言主昏于上，政清于下。

秋八月庚申，齐主将西巡，百官辞于紫陌，帝使槊骑围之，曰：“我举鞭，即杀之。”日晏，帝醉不能起。黄门郎是连子畅曰：“陛下如此，群臣不胜忍怖。”帝曰：“大怖邪。若然，勿杀。”遂如晋阳。

冬十二月，齐自西河总秦戍筑长城，东至于海，前后所筑东西凡三千馀里。

陈高祖永定元年秋七月，河南、北大蝗。齐主问魏郡丞崔叔瓒曰：“何故致蝗。”对曰：“《五行志》，土功不时，蝗虫为灾。今外筑长城，内兴三台，殆以此乎。”齐主大怒，使左右殴之，擢其发，以溷沃其头，曳足以出。叔瓒，季舒之兄也。

初，齐有术士言：“亡高者黑衣”，故高祖每出，不欲见沙门。显祖在晋阳，问左右“何物最黑。”对曰：“无过于漆。”帝以上党王涣于兄弟第七，使库直都督破六韩伯升之邺，征涣。涣至紫陌桥，杀伯升而逃，浮河南渡，至济州，为人所执，送邺。

帝之为太原公也，与永安王浚偕见世宗，帝有时洟出，浚责帝左右曰：“何不为二兄拭鼻。”帝心衔之。及即位，浚为青州刺史，聪明矜恕，吏民悦之。浚以帝嗜酒，私谓亲近曰：“二兄因酒败德，朝臣无敢谏者，大敌未灭，吾甚以为忧。欲乘驿至邺面谏，不知用吾言不。”或密以白帝，帝益衔之。浚入朝，从幸东山，帝裸裎为乐。浚进谏曰：“此非人主所宜。”帝不悦。浚又于屏处石杨愔，讥其不谏。帝时不欲大臣与诸王交通，愔惧，奏之。帝大怒，曰：“小人由来难忍。”遂罢酒还宫。浚寻还州，又上书切谏。诏征浚，浚惧祸，谢疾不至。帝遣驰驿收浚，老幼泣送者数千人。至邺，与上党王涣皆盛以铁笼，寘于北城地牢，饮食溲秽，共在一所。

二年冬十月，齐三台成，更名铜爵曰金凤，金虎曰圣应，冰井曰崇光。十一月甲午，齐主至邺，大赦。齐主游三台，戏以槊刺都督尉子辉，应手而毙。

常山王演以帝沈湎，忧愤形于颜色。帝觉之，谓曰：“但令汝在，我何为不纵乐。”演唯涕泣拜伏，竟无所言。帝亦大悲，抵杯于地曰：“汝似嫌我如是，自今敢进酒者斩之。”因取所御杯尽坏弃。未几，沈湎益甚，或于诸贵戚家角力批拉，不限贵贱，唯演至，则内外肃然。演又密撰事条，将谏，其友王晞以为不可，演不从，因间极言，遂逢大怒。演性颇严，尚书郎中剖断有失，辄加捶楚，令史奸慝即考竟。帝乃立演于前，以刀镮拟胁，召被演罚者。临以白刃，求演之短，咸无所陈，乃释之。晞，昕之弟也。帝疑演假辞于晞以谏，欲杀之。王私谓晞曰：“王博士，明日当作一条事，为欲相活，亦图自全，宜深体勿怪。”乃于众中杖晞二十。帝寻发怒，闻晞得杖，以故不杀，髡鞭配甲坊。居三年，演又因谏争被驱挞，闭口不食。太后日夜涕泣，帝不知所为，曰：“傥小儿死，奈我老母何。”于是数往问演疾，谓曰：“努力强食，当以王晞还汝。”乃释晞，令诣演。演抱晞曰：“吾气息惙然，恐不复相见。”晞流涕曰：“天道神明，岂令殿下遂毙此舍。至尊亲为人兄，尊为人主，安可与计。殿下不食，太后亦不食，殿下纵不自惜，独不念太后乎。”言未卒，演强坐而饭，晞由是得免徒，还为王友。及演录尚书事，除官者皆诣演谢，去必辞。晞言于演曰：“受爵天朝，拜恩私第，自古以为不可，宜一切约绝。”演从之。久之，演从容谓晞曰：“主上起居不恒，卿宜耳目所具，吾岂可以前逢一怒，遂尔结舌。卿宜为撰谏草，吾当伺便极谏。”晞遂条十馀事以呈，因谓演曰：“今朝廷所恃者唯殿下，乃欲学匹夫耿介，轻一朝之命。狂药令人不自觉，刀箭岂复识亲疏，一旦祸出理外，将奈殿下家业何。奈皇太后何。”演欷歔不自胜，曰：“乃至是乎。”明日见晞曰：“吾长夜久思，今遂息意。”即命火，对晞焚之。后复承间苦谏，帝使力士反接，拔白刃注颈，骂曰：“小子何知是。谁教汝。”演曰：“天下噤口，非臣谁敢有言。”帝趣杖，乱捶之数十，会醉卧，得解。帝亵黩之游遍于宗戚，所往留连，唯至常山第，多无适而去。尚书左仆射崔暹屡谏，演谓暹曰：“今太后不敢致言，吾兄弟杜口，仆射独能犯颜，内外深相感愧。”

太子殷自幼温裕开朗，礼士好学，关览时政，甚有美名。帝常嫌太子得汉家性质，不似我，欲废之。帝登金凤台，召太子，使手刃囚。太子恻然有难色，再三不断其首。帝大怒，亲以马鞭捶之，太子由是气悸语吃，精神昏扰。帝因酣宴，屡云：“太子性懦，社稷事重，终当传位常山。”太子少傅魏收谓杨愔曰：“太子国之根本，不可动摇。至尊三爵之后，每言传位常山，令臣下疑二。若其实也，当决行之。此言非所以为戏，恐徒使国家不安。”愔以收言白帝，帝乃止。帝既残忍，有司讯囚，莫不严酷，或烧犁耳，使立其上，或烧车釭，使以臂贯之，既不胜苦，皆至诬服。唯三公郎中武强苏琼，历职中外，所至皆以宽平为治。时赵州及清河屡有人告谋反者，前后皆付琼推检，事多申雪。尚书崔昂谓琼曰：“若欲立功名，当更思馀理。数雪反逆，身命何轻。”琼正色曰：“所雪者冤枉耳，不纵反逆也。”昂大惭。帝怒临漳令嵇晔、舍人李文师，以赐臣下为奴。中书侍郎彭城郑颐私诱祠部尚书王昕曰：“自古无朝士为奴者。”昕曰：“箕子为之奴。。”颐以白帝曰：“王元景比陛下于纣。”帝衔之。顷之，帝与朝廷酣饮，昕称疾不至，帝遣骑执之，见方摇膝吟咏，遂斩于殿前，投尸漳水。

齐主北筑长城，南助萧庄，士马死者以数十万计。重以修筑台殿，赐与无节，府赃之积，不足以供，乃减百官之禄，撒军人常廪，并省州郡县镇戍之职，以节费用焉。

十二月，齐主如北城，因视永安简平王浚、上党刚肃王涣于地牢。帝临穴讴歌，令浚等和之，浚等惶怖且悲，不觉声颤。帝怆然为之下泣，将赦之。长广王湛素与浚不睦，进曰：“猛虎安可出穴。”帝默然。浚等闻之，呼湛小字曰：“步落稽，皇天见汝。”帝亦以浚与涣皆有雄略，恐为后害，乃自刺涣，又使壮士刘桃枝就笼乱刺。槊每下，浚、涣辄以手拉折之，号哭呼天，于是薪火乱投，烧杀之，填以土石。后出之，皮发皆尽，尸色如炭，远近为之痛愤。

三年春二月丙戌，齐主于甘露寺禅居深观，唯军国大事乃以闻。尚书左仆射崔暹卒，齐主幸其第哭之，谓其妻李氏曰：“颇思暹乎。”对曰：“思之。”帝曰：“然则自往省之。”因手斩其妻，掷首墙外。

夏闰四月，齐高德政与杨愔同为相，愔常忌之。齐主酣饮，德政数强谏，齐主不悦，谓左右曰：“高德政恒以精神凌逼人。”德政惧，称疾，欲自退。帝谓杨愔曰：“我大忧德政病。”对曰：“陛下若用为冀州刺史，病当自差。”帝从之。德政见除书，即起。帝大怒，召德政谓曰：“闻尔病，我为尔针。”亲以小刀刺之，血流沾地。又使曳下，斩去其足，刘桃枝执刀不敢下，帝责桃枝曰：“尔头即堕地。”桃枝乃斩其足之三指。帝怒不解，囚德政于门下，其夜，以毡舆送还家。明旦，德政妻出珍宝满四床，欲以寄人。帝奄至其宅，见之，怒曰：“我内府犹无是物。”诘其所从得，皆诸元赂之，遂曳出斩之。妻出拜，又斩之，并其子伯坚。

五月，齐太史奏“今年当除旧布新。”齐主问于特进彭城公元韶曰：“汉光武何故中兴。”对曰：“为诛诸刘不尽。”于是齐主悉杀诸元厌之。癸未，诛始平公元世哲等二十五家，囚韶等十九家。韶幽于地牢，绝食，啖衣袖而死。

秋七月，齐显祖将如晋阳，乃尽诛诸元，或祖父为王，或身尝贵显，皆斩于东市。其婴儿投于空中，承之以槊。前后死者凡七百二十一人，悉弃尸漳水，剖鱼者往往得人爪甲，邺下为之久不食鱼。使元黄头与诸囚自金凤台各乘纸鸱以飞，黄头独能至紫陌乃堕，仍付御史中丞毕义云饿杀之。唯开府仪同三司元蛮、祠部郎中元文遥等数家获免。蛮，继之子，常山王演之妃父。文遥，遵之五世孙也。定襄令元景安，虔之玄孙也，欲请改姓高氏，其从兄景皓曰：“安有弃其本宗而从人之姓者乎。丈夫宁可玉碎，何能瓦全。”景安以其言白帝，帝收景皓诛之，赐景安姓高氏。

齐显祖嗜酒成疾，不复能食，自知不能久，谓李后曰：“人生必有死，何足致惜。但怜正道尚幼，人将夺之耳。”又谓常山王演曰：“夺则任汝，慎勿杀也。”尚书令开封王杨愔、领军大将军平秦王归彦、侍中广汉燕子献、黄门侍郎郑颐皆受遗诏辅政。冬十月甲午，殂。癸卯，发丧，群臣号哭，无下泪者，唯杨愔涕泗呜咽。太子殷即位，大赦。庚戌，尊皇太后为太皇太后，皇后为皇太后。

辛未，齐显祖之丧至邺。

文帝天嘉元年。齐高阳王湜以滑稽便辟有宠于显祖，常在左右，执杖以挞诸王，太皇太后深衔之。及显祖殂，湜有罪，太皇太后杖之百馀，正月癸亥，卒。

齐主自晋阳还至邺。

二月己亥，齐以常山王演为太师、录尚书事，以长广王湛为大司马，并省录尚书事。

齐显祖之丧，常山王演居禁中护丧事，娄太后欲立之而不果。太子即位，乃就朝列。以天子谅阴，诏演居东馆，欲奏之事，皆先咨决。杨愔等以演与长广王湛位地亲逼，恐不利于嗣主，心忌之。居顷之，演出归第，自是诏敕多不关预。或谓演曰：“鸷鸟离巢，必有探卵之患。今日王何宜屡出。”中山太守杨休之诣演，演不见。休之谓王友王晞曰：“昔周公朝读百篇书，夕见七十士，犹恐不足。录王何所嫌疑，乃尔拒绝宾客。”

先是，显祖之世，群臣人不自保，及济南王立，演谓王晞曰：“一人垂拱，吾曹亦保优闲。”因言：“朝廷宽仁，真守文良主。”王晞曰：“先帝时，东宫委一胡人傅之。今春秋尚富，骤览万机，殿下宜朝夕先后，亲承音旨，而使他姓出纳诏命，大权必有所归，殿下虽欲守藩，其可得邪。借令得遂冲退，自审家祚得保灵长乎。”演默然久之，曰：“何以处我。”晞曰：“周公抱成王摄政七年，然后复子明辟，唯殿下虑之。”演曰：“我何敢自比周公。”晞曰：“殿下今日地望，欲不为周公得邪。”演不应。显祖尝使胡人康虎儿保护太子，故晞言及之。

齐主将发晋阳，时议谓常山王必当留守根本之地。执政欲使常山王从帝之邺，留长广王镇晋阳，既而又疑之，乃敕二王俱从至邺。外朝闻之，莫不骇愕。又敕以王晞为并州长史。演既行，晞出郊送之。演恐有觇察，命晞还城，执晞手曰：“努力自慎。”因跃马而去。

平秦王归彦总知禁卫，杨愔宣敕留从驾五千兵于西中，阴备非常。至邺数日，归彦乃知之，由是怨愔。

领军大将军可朱浑天和，道元之子也，尚帝姑东平公主，每曰：“若不诛二王，少主无自安之理。”燕子献谋处太皇太后于北宫，使归政皇太后。

又自天保八年以来，爵赏多滥，杨愔欲加澄汰，乃先自表解开府及开封王，谐叨窃恩荣者皆从黜免。由是嬖宠失职之徒，尽归心二叔。平秦王归彦初与杨、燕同心，既而中变，尽以疏忌之迹告二王。

侍中宋钦道，弁之孙也，显祖使在东宫，教太子以吏事。钦道面奏帝，称“二叔威权既重，宜速去之”。帝不许，曰：“可与令公共详其事。”

愔等议出二王为刺史，以帝慈仁，恐不可所奏，乃通启皇太后，具述安危。宫人李昌仪，即高仲密之妻也，李太后以其同姓，甚相昵爱，以启示之，昌仪密启太皇太后。

愔等又议不可令二王俱出，乃奏以长广王湛镇晋阳，以常山王演录尚书事。二王既拜职，乙巳，于尚书省大会百僚。愔等将赴之，散骑常侍兼中书侍郎郑颐止之，曰：“事未可量，不宜轻脱。”愔曰：“吾等至诚体国，岂常山拜职有不赴之理。”

长广王湛，旦伏家僮数十人于录尚书后室，仍与席上勋贵贺拔仁、斛律金等数人相知约曰：“行酒至愔等，我各劝双杯，彼必致辞。我一曰执酒，二曰执酒，三曰何不执，尔辈即执之。”及宴，如之。愔大言曰：“诸王反逆，欲杀忠良邪。尊天子，削诸侯，赤心奉国，何罪之有。”常山王演欲缓之，湛曰：“不可。”于是拳杖乱殴，愔及天和、钦道皆头面血流，各十人持之。燕子献多力，头又少发，狼狈排众走出门，斛律光逐而擒之。子献叹曰：“丈夫为计迟，遂至于此。”使太子太保薛孤延等执颐于尚药局。颐曰：“不用智者言至此，岂非命也。”

二王与平秦王归彦、贺拔仁、斛律金拥愔等唐突入云龙门，见都督叱利骚，招之，不进，使骑杀之。开府仪同三司成休宁抽刃呵演，演使归彦谕之，休宁厉声不从。归彦久为领军，素为军士所服，皆弛仗，休宁方叹息而罢。演入至昭阳殿，湛及归彦在朱华门外。帝与太皇太后并出，太皇太后坐殿上，皇太后及帝侧立。演以砖叩头，进言曰：“臣与陛下骨肉至亲，杨遵彦等欲独擅朝权，威福自己，自王公已下皆重足屏气，共相唇齿，以成乱阶，若不早图，必为宗社之害。臣与湛为国事重，贺拔仁、斛律金惜献武皇帝之业，共执遵彦等入宫，未敢刑戮。专辄之罪，诚当万死。”时庭中及两庑卫士二千馀人，皆被甲待诏，武卫娥永乐武力绝伦，素为显祖所厚，叩刀仰视，帝不睨之。帝素吃讷，仓猝不知所言。太皇太后令却仗，不退。又厉声曰：“奴辈即今头落。”乃退。永乐内刀而泣。太皇太后因问：“杨郎何在。”贺拔仁曰：“一眼已出。”太皇太后怆然曰：“杨郎何所能为，留使岂不佳邪。”乃让帝曰：“此等怀逆，欲杀我二子，次将及我，尔何为纵之。”帝犹不能言。太皇太后怒且悲，曰：“岂可使我母子受汉老妪斟酌。”太后拜谢。太皇太后又为太后誓言：“演无异志，但欲去逼而已。”演叩头不止。太后谓帝“何不安慰尔叔。”帝乃曰：“天子亦不敢为叔惜，况此汉辈。但丐儿命，儿自下殿去，此属任叔父处分。”遂皆斩之。

长广王湛以郑颐昔尝谗已，先拔其舌，截其手而杀之。演令平秦王归彦引侍卫之士向华林园，以京畿军士入守门阁，斩娥永乐于园。

太皇太后临愔丧哭曰：“杨郎忠而获罪。”以御金为之一眼，亲内之，曰：“以表我意。”演亦悔杀之。于是下诏罪状愔等，且曰：“罪止一身，家属不问。”顷之，复簿录五家，王晞固谏，乃各没一房，孩幼尽死，兄弟皆除名。以中书令赵彦深代杨愔总机务。鸿胪少卿杨休之私谓人曰：“将涉千里，杀骐𬴊而策蹇驴，可悲之甚也。”

戊申，演为大丞相、都督中外诸军、录尚书事，湛为太傅、京畿大都督，段韶为大将军，平阳王淹为太尉，平秦王归彦为司徒，彭城王浟为尚书令。

齐大丞相演如晋阳，既至，谓王晞曰：“不用卿言，几至倾覆。今君侧虽清，终当何以处我。”晞曰：“殿下往时位地，犹可以名教出处。今日事势，遂关天时，非复人理所及。”演奏赵郡王睿为长史，王晞为司马。

三月甲寅，诏“军国之政皆申晋阳，禀大丞相规算”。

秋七月，齐丞相演以王晞儒缓，恐不允武将之意，每夜载入，昼则不与语。尝进晞密室，谓曰：“比王侯诸贵，每见敦迫，言我违天不祥，恐当或有变起。吾欲以法绳之，何如？”晞曰：“朝廷比者疏远亲戚，殿下仓猝所行，非复人臣之事。芒刺在背，上下相疑，何由可久。殿下虽欲谦退，秕糠神器，实恐违上玄之意，坠先帝之基。”演曰：“卿何敢发此言。须置卿于法。”晞曰：“天时人事，皆无异谋，是以敢冒犯斧钺，抑亦神明所赞耳。”演曰：“拯难匡时，方俟圣哲，吾何敢私议，幸勿多言。”丞相从事中郎陆杳将出使，握晞手，使之劝进。晞以杳言告演，演曰：“若内外咸有此意，赵彦深朝夕左右，何故初无一言。”晞乃以事隙密问彦深，彦深曰：“我比亦惊此声论每欲陈闻，则口噤心悸。弟既发端，吾亦当昧死一披肝胆。”因共劝演。

演遂言于太皇太后。赵道德曰：“相王不效周公辅成王，而欲骨肉相夺，不畏后世谓之篡邪。”太皇太后曰：“道德之言是也。”未几，演又启云：“天下人心未定，恐奄忽变生，须早定名位。”太皇太后乃从之。

八月壬午，太皇太后下令，废齐主为济南王，出居别宫。以常山王演入纂大统。且戒之曰：“勿令济南有他也。”

肃宗即皇帝位于晋阳，大赦，改元皇建。太皇太后还称皇太后。皇太后称文宣皇后，宫曰昭信。

乙酉，诏绍封功臣，礼赐耆老，延访直言，褒赏死事，追赠名德。

帝谓王晞曰：“卿何为自同外客，略不可见。自今假非局司，但有所怀，随宜作一牒，俟少隙即径进也。”因敕与尚书杨休之、鸿胪卿崔勂等三人，每日职务罢，并入东廊，共举录历代礼乐、职官及田市、征税，或不便于时而相承施用，或自古为利而于今废坠，或道德高隽久在沈沦，或巧言眩俗妖邪害政者，悉令详思，以渐条奏。朝晡给御食，毕景听还。

帝识度沈敏，少居台阁，明习吏事，即位尤自勤励，大革显祖之弊，时人服其明而讥其细。群臣进言，帝皆从容受纳。

戊子，以长广王湛为右丞相，平阳王淹为太傅，彭城王浟为大司马。冬十一月辛亥，立世子百年为太子。百年时才五岁。

二年。齐主之谋诛杨、燕也，许以长广王湛为太弟，既而立太子百年，湛心不平。帝在晋阳，湛居守于邺。散骑常侍高元海，高祖之从孙也，留典机密。帝以领军代人库狄伏连为幽州刺史，以斛律光之弟羡为领军，以分湛权。湛留伏连，不听羡视事。

先是，济南闵悼王常在邺，望气者言邺中有天子气，平秦王归彦恐济南王复立，为己不利，劝帝除之。帝乃使归彦至邺，征济南王如晋阳。湛内不自安，问计于高元海。元海曰：“皇太后万福，至尊孝友异常，殿下不须异虑。”湛曰：“此岂我推诚之意邪。”元海乞还省，一夜思之，湛即留元海于后堂。元海达旦不眠，唯绕床徐步。夜漏未尽，湛遽出，曰：“神算如何。”元海曰：“有三策，恐不堪用耳。请殿下如梁孝王故事，从数骑入晋阳，先见太后求哀，后见主上，请去兵权，以死为限，不干朝政，必保太山之安。此上策也。不然，当具表云威权太盛，恐取谤众口，请青、齐二州刺史，沈靖自居，必不招物议。此中策也。”更问下策，曰：“发言即恐族诛。”固逼之，元海曰：“济南世嫡，主上假太后令而夺之。今集文武示以征济南之敕，执斛律丰乐，斩高归彦，尊立济南，号令天下，以顺讨逆，此万世一时也。”湛大悦。然性怯，狐疑未能用，使术士郑道谦等卜之，皆曰：“不利举事，静则吉。”有林虑令潘子密，晓占候，潜谓湛曰：“宫车当晏驾，殿下为天下主。”湛拘之于内以候之。又令巫觋卜之，多云：“不须举兵，自有大庆”。湛乃奉诏，令数百骑送济南王至晋阳。九月，帝使人鸩之，济南王不从，乃扼杀之。帝寻亦悔之。

冬十月，齐肃宗出畋，有兔惊马，坠地绝肋。娄太后视疾，问济南所在者三，齐主不对。太后怒曰：“杀之邪。不用吾言，死其宜矣。”遂去不顾。十一月甲辰，诏以“嗣子冲眇，可遣尚书右仆射赵郡王睿谕旨，征长广王湛统兹大宝。”又与湛书曰：“百年无罪，汝可以乐处置之，勿效前人也。”是日，殂于晋阳宫。临终言：“恨不见太后山陵。”

颜之推论曰：孝昭天性至孝，而不知忌讳，乃至于此，良由不学之所为也。

赵郡王睿先使黄门侍郎王松年驰至邺，宣肃宗遗命。湛犹疑其诈，使所亲先诣殡所，发而视之。使者覆命，湛喜，驰赴晋阳，使河南王孝瑜先入宫，改易禁卫。癸丑，世祖即皇帝位于南宫，大赦，改元太宁。立太子百年为乐陵王。

三年春正月乙亥，齐主至邺。辛巳，祀南郊。壬午，享太庙。丙戌，立妃胡氏为皇后，子纬为皇太子。后，魏兖州刺史安定胡延之之女也。戊子，齐大赦。己亥，以冯翊王润为尚书左仆射。闰二月丁未，齐以太宰平阳王淹为青州刺史，太傅平秦王归彦为太宰、冀州刺史。

归彦为肃宗所厚，恃势骄盈，陵侮贵戚。世祖即位，侍中、开府仪同三司高元海、御史中丞毕义云、黄门郎高干和数言其短，且云：“归彦威权震主，必为祸乱。”帝亦寻其反复之迹，渐忌之。伺归彦还家，召魏收于帝前作诏草，除归彦冀州，使乾和缮写，昼日，仍敕门司不听归彦辄入宫。时归彦纵酒为乐，经宿不知。至明，欲参，至门知之，大惊而退。及通名谢，敕令早发，别赐钱帛等物甚厚，又敕督将悉送至清阳宫。拜辞而退，莫敢与语，唯赵郡王睿与之久语，时无闻者。

秋七月，齐平秦王归彦至冀州，内不自安，欲待齐主如晋阳，乘虚入邺。其郎中令吕思礼告之。诏大司马段韶、司空娄睿讨之。归彦于南境置私驿，闻大军将至，即闭城拒守。长史宇文仲鸾等不从，皆杀之。归彦自称大丞相，有众四万。齐主以都官尚书封子绘，冀州人，祖父世为本州刺史，得人心，使乘传至信都，巡城，谕以祸福。吏民降者相继，城中动静，大小皆知之。归彦登城大呼云：“孝昭皇帝初崩，六军百万，悉在臣手，投身向邺，奉迎陛下。当时不反，今日岂反邪。正恨高元海、毕义云、高干和诳惑圣上，疾忌忠良，但为杀此三人，即临城自刎。”既而城破，单骑北走，至交津，获之，锁送邺。乙未，载以露车，衔木面缚，刘桃枝临之以刃，击鼓随之，并其子孙十五人皆弃市。命封子绘行冀州事。齐主知归彦前谮清河王岳，以归彦家良贱百口赐岳家，赠岳太师。

丁酉，以段韶为太傅，娄睿为司徒，平阳王淹为太宰，斛律光为司空，赵郡王睿为尚书令，河间王孝琬为左仆射。

五年夏六月，齐主杀乐陵王百年。时白虹围日再重，又横贯而不达，赤星见，齐主欲以百年厌之。会博陵人贾德胄教百年书，百年尝作数“敕。”字，德胄封以奏之。帝发怒，使召百年。百年自知不免，割带玦留与其妃斛律氏，见帝于凉风堂。使百年书“敕。”字，验与德胄所奏相似，遣左右乱捶之，又令曳之绕堂行且捶，所过血皆遍地，气息将尽，乃斩之，弃诸池，池水尽赤。妃把玦哀号不食，月馀亦卒，玦犹在手，拳不可开，其父光自擘之乃开。

陈文帝天嘉元年。江陵之陷也，长城世子昌及中书侍郎顼皆没于长安。高祖即位，屡请之于周，周人许而不遣。高祖殂，周人乃遣昌还。以王琳之难，居于安陆。琳败，昌发安陆，将济江，致书于上，辞甚不逊。上不怿，召侯安都从容谓曰：“太子将至，须别求一藩为归老之地。”安都曰：“自古岂有被代天子。臣愚，不敢奉诏。”因请自迎昌。于是群臣上表，请加昌爵命。春二月庚戌，以昌为骠骑将军、湘州牧，封衡阳王。三月甲戌，衡阳献王昌入境，诏主书、舍人缘道迎候。丙子，济江，中流陨之，使以溺告。侯安都以功进爵清远公。

初，高祖遣荥阳毛喜从安城王顼诣江陵，梁世祖以喜为侍郎，没于长安，与昌俱还，因进和亲之策。上乃使侍中周弘正通好于周。

二年夏六月乙酉，周主使御正殷不害来聘。冬十一月，周人许归安成王顼，使司会上士京兆杜杲来聘。上悦，即遣使报之，拜赂以黔中地及鲁山郡。

三年春正月丁未，周以安成王顼为柱国大将军，遣杜杲送之南归。三月丙子，安成王顼至建康，诏以为中书监、中卫将军。上谓杜杲曰：“家弟今蒙礼遣，实周朝之惠，然鲁山不返，亦恐未能及此。”杲对曰：“安成，长安一布衣耳，而陈之介弟也，其价岂止一城而已哉。本朝敦睦九族，恕己及物，上遵太祖遗旨，下思继好之义，是以遣之南归。今乃云以寻常之土易骨肉之亲，非使臣之所敢闻也。”上甚惭，曰：“前言戏之耳。”待杲之礼有加焉。顼妃柳氏及子叔宝犹在穰成，上覆遣毛喜如周请之，周人皆归之。

天康元年夏四月，上不豫，台阁众事，并令尚书仆射到仲举、五兵尚书孔奂共决之。奂，琇之之曾孙也。疾笃，奂、仲举与司空尚书令扬州刺史安成王顼、吏部尚书袁枢、中书舍人刘师知入侍医药。枢，君正之子也。太子伯宗柔弱，上忧其不能守位，谓顼曰：“吾欲遵太伯之事。”顼拜伏泣涕，固辞。上又谓仲举、奂等曰：“今三方鼎峙，四海事重，宜须长君。朕欲近则晋成，远隆殷法，卿等宜遵此意。”孔奂流涕对曰：“陛下御膳违和，痊复非久。皇太子春秋鼎盛，圣德日跻，安成王介弟之尊，足为周旦。若有废立之心，臣等愚，诚不敢闻诏。”上曰：“古之遗直，复见于卿。”乃以奂为太子詹事。

臣光曰：夫臣之事君，宜将顺其美，正救其恶。孔奂在陈，处腹心之重任，决社稷之大计，苟以世祖之言为不诚，则当如窦婴面辩，爰盎廷争，防微杜渐，以绝𫖮觎之心。以为诚邪，则当请明下诏书，宣告中外，使世祖有宋宣之美，高宗无楚灵之恶。不然，谓太子嫡嗣，不可动摇，欲保辅而安全之，则当尽忠竭节，以死继之，如晋之荀息，赵之肥义。奈何于君之存，则逆探其情而求合焉，及其既没，则权臣移国而不能救，嗣主失位而不能死。斯乃奸谀之尤者，而世祖谓之遗直，以托六尺之孤，岂不悖哉。

癸酉，上殂，太子即位，大赦。五月庚寅，以安成王顼为骠骑大将军、司徒、录尚书、都督中外诸军事。临海王光大元年。初，高祖为梁相，用刘师知为中书舍人。师知

涉学工文，练习仪体，历世祖朝，虽位宦不迁，而委任甚重，与扬州刺史安成王顼、尚书仆射到仲举同受遗诏辅政。师知、仲举恒居禁中，参决众事，顼与左右三百人入居尚书省。师知见顼地望权势为朝野所属，心忌之，与尚书左丞王暹等谋出顼于外，众犹豫，未敢先发。东宫通事舍人殷不佞，素以名节自任，又受委东宫，乃驰诣相府，矫敕谓顼曰：“今四方无事，王可还东府经理州务。”

顼将出，中记室毛喜驰入见顼曰：“陈有天下日浅，国祸继臻，中外危惧。太后深唯至计，令王入省，共康庶绩，今日之言，必非太后之意。宗社之重，愿王三思，须更闻奏，无使奸人得肆其谋。今出外即受制于人，譬如曹爽，愿作富家翁，其可得邪。”顼遣喜与领军将军吴明彻筹之。明彻曰：“嗣君谅暗，万机多阙。殿下亲实周、邵，当辅安社稷，愿留中勿疑。”

顼乃称疾，召刘师知，留之与语，使毛喜先入言于太后。太后曰：“今伯宗幼弱，政事并委二郎。此非我意。”喜又言于帝，帝曰：“此自师知等所为，朕不知也。”喜出，以报顼。顼因囚师知，自入见太后及帝，极陈师知之罪，仍自草敕请画，以师知付廷尉，其夜，于狱中赐死。以到仲举为金紫光禄大夫。王暹、殷不佞并付治。不佞，不害之弟也，少有孝行，顼雅重之，故独得不死，免官而已。王暹伏诛。自是国政尽归于顼。

右卫将军会稽韩子高，镇领军府，在建康诸将中士马最盛，与仲举通谋。事未发，毛喜请简人马配子高，拜赐铁炭，使修器甲。顼惊曰：“子高谋反，方欲收执，何为更如是邪。”喜曰：“山陵始毕，边寇尚多，而子高受委前朝，名为杖顺，若收之，恐不即授首，或能为人患。宜推心安诱，使不自疑，伺间图之，一壮士之力耳。”顼深然之。仲举既废归私第，心不自安。子郁，尚世祖妹信义长公主，除南康内史，未之官。子高亦自危，求出为衡、广诸镇。郁每乘小舆，蒙妇人衣，与子高谋。会前上虞令陆昉及子高军主告其谋反。顼在尚书省，因召文武在位议立皇太子。平旦，仲举、子高入省，皆执之，并郁送廷尉，下诏于狱赐死，馀党一无所问。

癸丑，以东扬州刺史始兴王伯茂为中卫大将军、开府仪同三司。伯茂，帝之母弟也。刘师知、韩子高之谋，伯茂皆预之，司徒顼恐扇动中外，故以为中卫，专使之居禁中，与帝游处。

夏四月，湘州刺史华皎闻韩子高死，内不自安，缮甲聚徒，抚循所部，启求广州以卜朝廷之意。司徒顼伪许之，而诏书未出。皎遣使潜引周兵，又自归于梁，以其子玄响为质。五月癸巳，顼以丹杨尹吴明彻为湘州刺史。

司徒顼遣吴明彻帅舟师三万趣郢州，丙申，遣征南大将军淳于量帅舟师五万继之，又遣冠武将军杨文通从安成步道出茶陵，巴山太守黄法慧从宜阳出澧陵，共袭华皎，并与江州刺史章昭达、郢州刺史程灵洗合谋进讨。六月壬寅，以司空徐度为车骑将军，总督建康诸军，步道趣湘州。

华皎使者至长安，梁王亦上书言状，且乞师。周人议出师应之，司会崔猷曰：“前岁东征，死伤过半。比虽循抚，疮痍未复。今陈氏保境息民，共敦邻好，岂可利其土地，纳其叛臣，违盟约之信，兴无名之师乎。”晋公护不从。闰六月戊寅，遣襄州总管卫公直督柱国陆通、大将军田弘、权景宣、元定等将兵助之。

秋八月，华皎遣使诱章昭达，昭达执送建康。又诱程灵洗，灵洗斩之。皎以武州居其心腹，遣使诱都督陆子隆，子隆不从，遣兵攻之，不克。巴州刺史戴僧朔等并隶于皎，长沙太守曹庆等本隶皎下，遂为之用。司徒顼恐上流守宰皆附之，乃曲赦湘、巴二州。九月乙巳，悉诛皎家属。

梁以皎为司空，遣其柱国王操将兵二万会之。周权景宣将水军，元定将陆军，卫公直总之，与皎俱下。淳于量军夏口，直军鲁山，使元定以步骑数千围郢州。皎军于白螺，与吴明彻等相持。徐度、杨文通由岭路袭湘州，尽获其所留军士家属。

皎自巴陵与周、梁水军顺流乘风而下，军势甚盛，战于沌口。量、明彻募军中小舰，多赏金银，令先出当西军大舰受其拍。西军诸舰发拍皆尽，然后量等以大舰拍之，西军舰皆碎，没于中流。西军又以舰载薪，因风纵火，俄而风转自焚，西军大败。皎与戴僧朔单舸走，过巴陵，不敢登岸，径奔江陵，卫公直亦奔江陵。

元定孤军，进退无路，斫竹开径，且战且引，欲趣巴陵。巴陵已为徐度等所据，度等遣使伪与结盟，许纵之还国。定信之，解仗就度，度执之，尽俘其众，并擒梁大将军李广。定愤恚而卒。

皎党曹庆等四十馀人并伏诛。唯以岳阳太守章昭裕，昭达之弟，杜阳太守曹宣，高祖旧臣，衡阳内史汝阴任忠，尝有密启，皆宥之。吴明彻乘胜攻梁河东，拔之。

周卫公直归罪于梁柱国殷亮，梁主知非其罪，然不敢违，遂诛之。

周与陈既交恶，周沔州刺史裴宽白襄州总管，请益戍兵，并迁城于羊蹄山以避水。总管兵未至，程灵洗舟师奄至城下。会大雨，水暴涨，灵洗引大舰临城发拍，击楼堞皆碎，矢石昼夜攻之三十馀日。陈人登城，宽犹帅众执短兵拒战，又二日，乃擒之。

二年春正月己亥，安城王顼进位太傅，领司徒，加殊礼。冬十一月，始兴王伯茂以安成王顼专政，意甚不平，屡肆恶言。甲寅，以太皇太后令诬帝，云：“与刘师知、华皎等通谋”。且曰：“文皇知子之鉴，事等帝尧。传弟之怀，又符太伯。今可还申曩志，崇立贤君。”遂废帝为临海王，以安成王入纂。又下令黜伯茂为温麻侯，置诸别馆，安成王使盗邀之于道，杀之车中。

宣帝太建元年春正月甲午，安成王即皇帝位，改元，大赦。复太皇太后为皇太后，皇太后为文皇后。立妃柳氏为皇后，世子叔宝为太子。封皇子叔陵为始兴王，奉昭烈王祀。乙未，上谒太庙。丁酉，以尚书仆射沈钦为左仆射，度支尚书王劢为右仆射。劢，份之孙也。

梁敬帝绍泰元年。初，晋安民陈羽，世为闽中豪姓，其子宝应多权诈，郡中畏服。侯景之乱，晋安太守宾化侯云以郡让羽，羽老，但治郡事，令宝应典兵。时东境荒馑，而晋安独丰衍，宝应数自海道出，寇抄临安、永嘉、会稽，或载米粟与之贸易，由是能致富强。侯景平，世祖因以羽为晋安太守。及陈霸先辅政，羽求传郡于宝应，霸先许之。

太平元年。初，侯景之乱，临川民周续起兵郡中，始兴王毅以郡让之而去。续部将皆郡中豪族，多骄横，续裁制之，诸将皆怨，相与杀之。续宗人迪，勇冠军中，众推为主。迪素寒微，恐郡人不服，以同郡周敷族望高显，折节交之，敷亦事迪甚谨。迪据上塘，敷据故郡，朝廷以迪为衡州刺史，领临州内史。时民遭侯景之乱，皆弃农业，群聚为盗，唯迪所部独务农桑，各有赢储，政教严明，征敛必至，馀郡乏绝者皆仰以取给。迪性质朴，不事威仪，居常徒跣，虽外列兵卫，内有女伎，挼绳破篾，傍若无人，讷于言语而襟怀信实，临川人皆附之。

陈武帝永定元年。诏给事黄门侍郎萧干招谕闽中。时熊昙朗在豫章，周迪在临川，留异在东阳，陈宝应在晋安，共相连结，闽中豪帅往往立砦以自保。上患之，使干谕以祸福，豪师皆帅众请降，即以干为建安太守。干，子范之子也。

文帝天嘉二年。初，高祖以帝女丰安公主妻留异之子贞臣，征异为南徐州刺史，异迁延不就。帝即位，复以异为缙州刺史，领东阳太守。异屡遣其长史王澌入朝，澌每言朝廷虚弱。异信之，虽外示臣节，恒怀两端，与王琳自鄱阳信安岭潜通使往来。琳败，上遣左卫将军沈恪代异，实以兵袭之。异出军下淮以拒恪。恪与战而败，退还钱塘，异覆上表逊谢。时众军方事湘、郢，乃降诏书慰谕，且羁縻之。异知朝廷终将讨己，乃以兵戌下淮及建德，以傋江路。十二月丙午，诏司空、南徐州刺史侯安都讨之。

三年春二月，帝征江州刺史周迪出镇湓城，又征其子入朝。迪趑且顾望，并不至。其馀南江酋帅私署令长，多不受召，朝廷未暇致讨，但羁縻之。豫章太守周敷独先入朝，进号安西将军，给鼓吹一部，赐以女妓、金帛，令还豫章。迪以敷素出已下，深不平之，乃阴与留异相结，遣其弟方兴将兵袭敷，敷与战，破之。又遣其兄子伏甲船中，诈为贾人，欲袭湓城。未发，事觉，寻阳太守监江州事晋陵华皎遣兵逆击之，尽获其船仗。上以闽州刺史陈宝应之父为光禄大夫，子女皆受封爵，命宗正编入属籍。而宝应以留异女为妻，阴与异合。

虞荔弟寄流寓闽中，荔思之成疾，上为荔征之，宝应留不遣。寄常从容讽以逆顺，宝应辄引他语以乱之。宝应尝使人读《汉书》，卧而听之，至蒯通说韩信曰：“相君之背，贵不可言。”蹶然起坐，曰：“可谓智士。”寄曰：“通一说杀三士，何足称智。岂若班彪《王命》，识所归乎。”寄知宝应不可谏，恐祸及己，乃着居士服，居东山寺阳称足疾。宝应使人烧其屋，寄安卧不动。亲近将扶之出，寄曰：“吾命有所悬，避将安往。”纵火者自救之。

三月丁丑，以安右将军吴明彻为江州刺史，督高州刺史黄法𣰰、豫章太守周敷共讨周迪。

留异始谓台军必自钱塘上，既而侯安都步由诸暨出永康，异大惊，奔桃枝岭，于岩口竖栅以拒之。安都为流矢所中，血流至踝，乘举指麾，容止不变。因其山势，迮而为堰，会潦水涨满，安都引船入堰，起楼舰与异城等，发拍碎其楼堞。异与其子忠臣脱身奔晋安，依陈宝应。安都虏其妻及馀子，尽收铠仗而还。

异党向文政据新安，上以贞毅将军程文季为新安太守，帅精甲三百径往攻之。文政战败，遂降。文季，灵洗之子也。

秋九月，吴明彻至临川攻周迪，不能克。丁亥，诏安成王顼代之。

四年春正月甲申，周迪众溃，脱身逾岭奔晋安，依陈宝应。官军克临川，获迪妻子。宝应以兵资迪，留异又遣子忠臣随之。虞寄与宝应书，以十事谏之，曰：“自天厌梁德，英雄互起，人人自以为得之，然夷凶翦乱，四海乐推者，陈氏也，岂非历数有在，唯天所授乎。一也。以王琳之强，侯瑱之力，进足以摇荡中原，争衡天下，退足以屈强江外，雄张偏隅。然或命一旅之帅，或资一士之说，琳则瓦解冰泮，投身异域，瑱则厥角稽颡，委命阙廷。斯又天假之威而除其患。二也。今将军以藩戚之重，东南之众，尽忠奉上，戮力勤王，岂不勋高窦融，宠过吴芮，析圭判野，南面称孤乎。三也。圣朝弃瑕忘过，宽厚得人，至于馀孝顷、潘纯陀、李孝钦、欧阳𬱟等，悉委以心腹，任以爪牙，胸中豁然，曾无纤芥。况将军衅非张绣，罪异毕谌，当何虑于危亡，何失于富贵。四也。方今周、齐邻睦，境外无虞，并兵一向，匪朝伊夕，非刘、项竞逐之机，楚、赵连从之势，何得雍容高拱，坐论西伯哉。五也。且留将军狼顾一隅，亟经摧衄，声实亏丧，胆气衰沮。其将帅首好鼠两端，唯利是视，孰能被坚执锐，长驱深入，系马埋轮，奋不顾命，以先士卒者乎。六也。将军之强，孰如侯景。将军之众，孰如王琳。武皇灭侯景于前，今上摧王琳于后，此乃天时，非复人力。且兵革已后，民皆厌乱，其孰能弃坟墓，捐妻子，出万死不顾之计，从将军于白刃之间乎。七也。历观前古，子阳、季孟倾覆相寻，馀善、右渠危亡继及，天命可畏，山川难恃。况将军欲以数郡之地，当天下之兵，以诸侯之资，拒天子之命，强弱逆顺，可得侔乎。八也。且非我族类，其心必异。不爱其亲，岂能及物。留将军身縻国爵，子尚王姬，犹且弃天属而弗顾，背明君而孤立，危急之日，岂能同忧共患，不背将军者乎。至于师老力屈，惧诛利赏，必有韩智晋阳之谋，张陈井陉之势。九也。北军万里远斗，锋不可当。将军自战其地，人多顾后，众寡不敌，将帅不侔。师以无名而，出事以无机而动，以此称兵，未知其利。十也。为将军计，莫若绝亲留氏，遣子入质，释甲偃兵，一遵诏旨。方今藩维尚少，皇子幼冲，凡预宗枝，皆蒙宠树。况以将军之地，将军之才，将军之名，将军之势，而克修藩服，北面称臣，宁与刘泽同年而语其功业哉。寄感恩怀德，不觉狂言，斧钺之诛，其甘如荠。”宝应览书大怒。或谓宝应曰：“虞公病势渐笃，言多错谬。”宝应意乃小释，亦以寄民望，故优容之。

秋九月，周迪复越东兴岭为寇，辛未，诏护军章昭达将兵讨之。冬十一月辛酉，章昭达大破周迪。迪脱身潜窜山谷，民相与匿之，虽加诛戮，无肯言者。十二月，章昭达进军度岭趣建安，讨陈宝应，诏益州刺史馀孝顷督会稽、东阳、临海、永嘉诸军自东道会之。

五年冬十月，周迪复出东兴，宣城太守钱肃镇东兴，以城降迪。吴州刺史陈详将兵击之，详兵大败，迪众复振。南豫州刺史西丰脱侯周敷帅所部击之，至定川，与迪对垒。迪绐敷曰：“吾昔与弟戮力同心，岂规相害。今愿伏罪还朝，因弟披露心腑，先乞挺身共盟。”敷许之，方登坛，为迪所杀。

陈宝应据建安、晋安二郡，水陆为栅，以拒章昭达。昭达与战不利，因据上流，命军士伐木为筏，施拍其上。会大雨，江涨，昭达放筏冲宝应水栅，尽坏之，又出兵攻其步军。方合战，上遣将军馀孝顷自海道适至，并力乘之。十一月己丑，宝应大败，逃至莆口，谓其子曰：“早从虞公计，不至今日。”昭达追擒之，并擒留异及其族党，送建康，斩之。异子贞臣以尚主得免。宝应宾客皆死。

上闻虞寄尝谏宝应，命昭达礼遣诣建康。既见，劳之曰：“管宁无恙。”以为衡阳王掌书记。

六年秋七月，上遣都督程灵洗自鄱阳别道击周迪，破之。迪与麾下十馀人窜于山穴中，日月浸久，从者亦稍苦之。后遣人潜出临州市鱼鲑，临川太守骆牙执之，令取迪自效，因使腹心勇士随之入山。其人诱迪出猎，勇士伏于道傍，出斩之。丙戌，传首至建康。

陈高祖永定元年春二月，周楚公赵贵、卫公独孤信故皆与太祖等夷，及晋公护专政，皆怏怏不服。贵谋杀护，信止之。开府仪同三司宇文盛告之，丁亥，贵入朝。护执而杀之，免信官。三月，周晋公护以赵景公、独孤信名重，不欲显诛之，己酉，逼令自杀。夏四月，周仪同三司齐轨谓御正中大夫薛善曰：“军国之政，当归天子，何得犹在权门。”善以告晋公护，护杀之，以善为中外府司马。

周孝愍帝性刚果，恶晋公护之专权。司会李植，自太祖时为相府司录，参掌朝政，军司马孙恒亦久居权要。及护执政，植、恒恐不见容，乃与宫伯乙弗凤、贺拔提等共谮之于周王。植、恒曰：“护自诛赵贵以来，威权日盛，谋臣宿将，争往附之，大小之政，皆决于护。以臣观之，将不守臣节，愿陛下早图之。”王以为然。凤、提曰：“以先王之明，犹委植、恒以朝政，今以事付二人，何患不成。且护常自比周公，臣闻周公摄政七年，陛下安能七年邑邑如此乎。”王愈信之，数引武士于后园讲习，为执缚之势。植等又引宫伯张光洛同谋，光洛以告护。护乃出植为梁州刺史，恒为潼州刺史，欲散其谋。后王思植等，每欲召之，护泣谏曰：“天下至亲，无过兄弟，若兄弟尚相疑，他人谁可信者。太祖以陛下富于春秋，属臣后事，臣情兼家国，实愿竭其股肱。若陛下亲览万机，威加四海，臣死之日，犹生之年。但恐除臣之后，奸回得志，非唯不利陛下，亦将倾覆社稷，使臣无面目见太祖于九泉。且臣既为天子之兄，位至宰相，尚复何求。愿陛下勿信谗人之言，疏弃骨肉。”王乃止不召，而心犹疑之。

凤等益惧，密谋滋甚，刻日召群公入燕，因执护诛之。张光洛又以告护。护乃召柱国贺兰祥、领军尉迟纲等谋之，祥等劝护废立。时纲总领禁兵，护遣纲入宫召凤等议事，及至，以次执送护第，因罢散宿卫兵。王方悟，独在内殿，令宫人执兵自守。护遣贺兰祥逼王逊位，幽于旧第。悉召公卿会议，废王为略阳公，迎立岐州刺史宁都公毓。公卿皆曰：“此公之家事，敢不唯命是听。”乃斩凤等于门外，孙恒亦伏诛。

时李植父柱国大将军远镇弘农，护召远及植还朝。远疑有变，沉吟久之，乃曰：“大丈夫宁为忠鬼，安可作叛臣邪。”遂就征。至长安，护以远功名素重，犹欲全之，引与相见，谓之曰：“公儿遂有异谋，非止屠戮护身，乃是倾危宗社。叛臣贼子，理宜同疾，公可早为之所。”乃以植付远。远素爱植，植又口辩，自陈初无此谋。远谓为信然，诘朝，将植谒护。护谓植已死，左右曰：“植亦在门”，护大怒曰：“阳平公不信我。”乃召入，仍命远同坐，令略阳公与植相质于远前。植辞穷，谓略阳公曰：“本为此谋，欲安社稷，利至尊耳。今日至此，何事云云。”远闻之，自投于床曰：“若尔，诚合万死。”于是护乃害植，并逼远令自杀。植弟叔诣、叔谦、叔让亦死，馀子以幼得免。初，远弟开府仪同三司穆知植非保家之主，每劝远除之，远不能用。及远临刑，泣谓穆曰：“吾不用汝言，以至此。”穆当从坐，以前言获免，除名为民，及其子弟亦免官。植弟浙州刺史基尚义归公主，当从坐，穆请以二子代基命，护两释之。后月馀，护弑略阳公，黜王后元氏为尼。癸亥，宁都公自岐州至长安，甲子，即天王位，大赦。

二年春正月，周以晋公护为太师。夏四月，周以太师护为雍州牧。

三年春正月己酉，周太师护上表归政，周王始亲万机，军旅之事，护犹总之。

周处士韦敻，孝宽之兄也，志尚夷简，魏、周之际，十征不屈。周太祖甚重之，不夺其志，世宗礼敬尤厚，号曰：“逍遥公”。晋公护延之至第，访以政事。护盛修第舍，敻仰视堂，叹曰：“酣酒嗜音，峻宇雕墙，有一于此，未或不亡。”护不悦。

文帝天嘉元年夏四月，周世宗明敏有识量，晋公护惮之，使膳部中大夫李安置毒于糖ボ而进之。帝颇觉之。庚子，大渐，口授遗诏五百馀言，且曰：“朕子年幼，未堪当国。鲁公，朕之介弟，宽仁大度，海内共闻，能弘我周家，必此子也。”辛丑，殂。鲁公幼有器质，特为世宗所亲爱，朝廷大事，多与之参议。性深沈，有远识，非因顾问，终不辄言。世宗每叹曰：“夫人不言，言必有中。”壬寅，鲁公即皇帝位，大赦。

二年春正月戊申，周改元保定，以大冢宰护为都督中外诸军事，令五府总于天官，事无巨细，皆先断后闻。

四年春二月辛酉，周诏“大冢宰晋国公，亲则懿昆，任当元辅，自今诏诰及百司文书，并不得称公名。”护抗表固让。

宣帝太建四年。初，周太祖为魏相，立左右十二军，总属相府。太祖殂，皆受晋公护处分，凡所征发，非护书不行。护第屯兵侍卫，盛于宫阙。诸子、僚属皆贪残恣横，士民患之。周主深自晦匿，无所关预，人不测其浅深。护问稍伯大夫庾季才曰：“比日天道何如？”季才对曰：“荷恩深厚，敢不尽言。顷上台有变，公宜归政天子，请老私门。此则享期颐之寿，受旦、奭之美，子孙常为藩屏。不然，非复所知。”护沈吟久之，曰：“吾本志如此，但辞未获免耳。公既为王官，可依朝例，无烦别参寡人也。”自是疏之。

卫公直，帝之母弟也，深昵于护。及沌口之败，坐免官，由是怨护，劝帝诛之，冀得其位。帝乃密与直及右宫伯中大夫字文神举、内史下大夫太原王轨、右侍上士宇文孝伯谋之。神举，显和之子。孝伯，安化公深之子也。

帝每于禁中见护，常行家人礼，太后赐护坐，帝立侍于旁。丙辰，护自同州还长安，帝御文安殿见之。因引护入含仁殿谒太后，且谓之曰：“太后春秋高，颇好饮酒，虽屡谏，未蒙垂纳。兄今入朝，愿更启请。”因出怀中《酒诰》授之，曰：“以此谏太后。”护既入，如帝所戒读《酒诰》。未毕，帝以玉珽自后击之，护踣于地。帝令宦者何泉以御刀斫之，泉惶惧，斫不能伤。卫公直匿于户内，跃出，斩之。时神举等皆在外，更无知者。

帝召宫伯长孙览等，告以护已诛，令收护子柱国谭公会、大将军莒公至、崇业公静、正平公干嘉及其弟干基、干光、干蔚、干祖、干威并柱国北地侯龙恩、龙恩弟大将军万寿、大将军刘勇、中外府司录尹公正、袁杰、膳部下大夫李安等，于殿中杀之。览，稚之孙也。

初，护既杀赵贵等，诸将多不自安。侯龙恩为护所亲，其从弟开府仪同三司植谓龙恩曰：“主上春秋既富，安危系于数公。若多所诛戮以自立威权，岂唯社稷有累卵之危，恐吾宗亦缘此而败。兄安得知而不言。”龙恩不能从。植又承间言于护曰：“公以骨肉之亲，当社稷之寄，愿推诚王室，拟迹伊、周，则率土幸甚。”护曰：“我誓以身报国，卿岂谓吾有他志邪。”又闻其先与龙恩言，阴忌之。植以忧卒。及护败，龙恩兄弟皆死，高祖以植为忠，特免其子孙。大司马兼小冢宰、雍州牧齐公宪，素为护所亲任，赏罚之际，皆得参预，权势颇盛。护欲有所陈，多令宪闻奏，其间或有可不，宪虑主相嫌隙，每曲而畅之，帝亦察其心。及护死，召宪入，宪免冠拜谢，帝慰勉之，使诣护弟收兵符及诸文籍。卫公直素忌宪，固请诛之，帝不许。护世子训为蒲州刺史，是夜，帝遣柱国越公盛乘传征训，至同州，赐死。昌城公深使突厥未还，遣开府仪同三司宇文德赍玺书就杀之。护长史代郡叱罗协、司录弘农冯迁及所亲任者，皆除名。

丁巳，大赦，改元。以宇文孝伯为车骑大将军，与王轨并加开府仪同三司。初，孝伯与帝同日生，太祖爱之，养于第中，幼与帝同学。及即位，欲引致左右，托言欲与孝伯讲习旧经，故护弗之疑也，以为右侍上士，出入卧内，预闻机务。孝伯为人，沈正忠谅，朝政得失，外间细事，无不使帝闻之。

帝阅护书记，有假托符命妄造异谋者，皆坐诛。唯得庾季才书两纸，盛言纬候灾祥，宜返政权，帝赐季才粟三百石，帛二百段，迁太中大夫。

癸亥，以尉迟迥为太师，柱国窦炽为太傅，李穆为太保，齐公宪为大冢宰，卫公直为大司徒，陆通为大司马，柱国辛威为大司寇，赵公招为大司空。时帝始亲览朝政，颇事威刑，虽骨肉无所宽借。齐公宪虽迁冢宰，实夺之权。又谓宪侍读裴文举曰：“昔魏末不纲，太祖辅政。及周室受命，晋公复执大权，积习生常，愚者谓法应如是。岂有年三十天子，而可为人所制乎。《诗》云：夙夜匪懈，以事一人。一人，谓天子耳。卿虽陪侍齐公，不得遽同为臣，欲效死于所事。宜辅以正道，劝以义方，辑睦我君臣，协和我兄弟，勿令自致嫌疑。”文举咸以白宪，宪指心抚几曰：“吾之夙心，公宁不知。但当尽忠竭节耳，知复何言。”卫公直性浮诡贪很，意望大冢宰，既不得，殊怏怏，更请为大司马，欲据兵权。帝揣知其意，曰：“汝兄弟长幼有序，岂可返居下列。”由是用为大司徒。

夏四月庚寅，周追尊略阳公为孝闵皇帝。

陈文帝天嘉四年。初，周人欲与突厥木杆可汗连兵伐齐，许纳其女为后，遣御伯大夫杨荐及左武伯太原王庆往结之。齐人闻之惧，亦遣使求昏于突厥，赂遗甚厚。木杆贪齐币重，欲执荐等送齐。荐知之，责木杆曰：“太祖昔与可汗共敦邻好，蠕蠕部落数千来降，太祖悉以付可汗使者，以快可汗之意。如何今日遽欲背恩忘义，独不愧鬼神乎。”木杆惨然良久，曰：“君言是也。吾意决矣，当相与共平东贼，然后遣女。”荐等覆命。

公卿请发十万人击齐，柱国杨忠独以为得万骑足矣。戊子，遣忠将步骑一万，与突厥自北道伐齐。又遣大将军达奚武帅步骑三万自南道出平阳，期会于晋阳。

冬十二月，周杨忠拔齐二十馀城。齐人守陉岭之隘，忠击破之。突厥木杆、地头、步离三可汗以十万骑会之。己丑，自恒州三道俱入。时大雪数旬，南北千馀里，平地数尺。齐主自邺倍道赴之，戊午，至晋阳。斛律光将步骑三万屯平阳。己未，周师及突厥逼晋阳，齐主畏其强，戎服帅宫人欲东走避之。赵郡王睿、河间王孝琬叩马谏。孝琬请委睿部分，必得严整。帝从之，命六军进止皆取睿节度，而使并州刺史段韶总之。

五年春正月庚申，齐主登北城，军容甚整。突厥咎周人曰：“尔言齐乱，故来伐之。今齐人眼中亦有铁，何可当邪。”

周人以步卒为前锋，从西山下，去城二里许。诸将咸欲逆击之，段韶曰：“步卒力势，自当有限。今积雪既厚，逆战非便。不如陈以待之，彼劳我逸，破之必矣。”既至，齐悉其锐兵鼓噪而出。突厥震骇，引上西山，不肯战，周师大败而还。突厥引兵出塞，纵兵大掠，自晋阳以往七百馀里，人畜无遗。段韶追之，不敢逼。突厥还至陉岭，冻滑，乃铺毡以度，胡马寒瘦，膝已下皆无毛，比至长城，马死且尽，截槊杖之以归。

达奚武至平阳，未知忠退。斛律光与书曰：“鸿鹄已翔于寥廓，罗者犹视于沮泽。”武得书，亦还。光逐之入周境，获二千馀口而还。

光见帝于晋阳，帝以新遭大寇，抱光头而哭。任城王湝进曰：“何至于此。”乃止。

初，齐显祖之世，周人常惧齐兵西渡，每至冬月，守河椎冰。及世祖即位，嬖幸用事，朝政渐紊，齐人椎冰以备周兵之逼。斛律光忧之曰：“国家常有吞关、陇之志，今日至此，而唯玩声色乎。”

初，周太祖之从贺拔岳在关中也，遣人迎晋公护于晋阳。护母阎氏及周主之姑皆留晋阳，齐人以配中山宫。及护用事，遣间使入齐求之，莫知音息。齐遣使者至玉璧，求通互市。护欲访求母、姑，使司马下大夫尹公正至玉璧，与之言，使者甚悦。勋州刺史韦孝宽获关东人，复纵之，因致书，为言西朝欲通好之意。是时，周人以前攻晋阳不得志，谋与突厥再伐齐。齐主闻之，大惧，许遣护母西归，且求通好，先遣其姑归。

秋八月，周遣柱国杨忠将兵地突厥伐齐，至北河而还。九月，突厥寇齐幽州，众十馀万，入长城，大掠而还。

周皇姑之归也，齐主遣人为晋公护母作书，言护幼时数事，又寄其所著锦袍，以为信验。且曰：“吾属千载之运，逢大齐之德，矜老开恩，许得相见。禽兽草木，母子相依，吾有何罪，与汝分离。今复何福，还望见汝。言此悲喜，死而更苏。世间所有，求皆可得，母子异国，何处可求。假汝贵极王公，富过山海，有一老母，八十之年，飘然千里，死亡旦夕，不得一朝暂见，不得一日同处，寒不得汝衣，饥不得汝食，汝虽穷荣极盛，光耀世间，于吾何益。吾今日之前，汝既不得申其供养，事往何论。今日以后，吾之残命，唯系于汝尔。戴天履地，中有鬼神，勿云冥昧，而可欺负。”

护得书，悲不自胜，复书曰：“区宇分崩，遭遇灾祸，违离膝下，三十五年。受形禀气，皆知母子，谁同萨保，如此不孝。子为公侯，母为俘隶，暑不见母暑，寒不见母寒，衣不知有无，食不知饥饱，泯如天地之外，无由暂闻。分怀冤酷，终此一生，死若有知，冀奉见于泉下耳。不谓齐朝解网，惠以德音，磨敦、四姑，并许矜放。初闻此旨，魂爽飞越，号天叩地，不能自胜。齐朝霈然之恩，既已沾洽，有家有国，信义为本，伏度来期，已应有日。一得奉见慈颜，永毕生愿。生死肉骨，岂过今恩，负山戴岳，未足胜荷。”

齐人留护母，使更与护书，邀护重报，往返再三。时段韶拒突厥军于塞下，齐主遣黄门徐世荣乘传赍周书问韶。韶以“周人反复，本无信义，比晋阳之役，其事可知。护外托为相，其实主也。既为母请和，不遣一介之使。若据移书，即送其母，恐示之以弱。不如且外许之，待和亲坚定，然后遣之未晚。”齐主不听，即遣之。阎氏至周，举朝称庆，周主为之大赦。

突厥自幽州还，留屯塞北，更集诸部兵，遣使告周，欲与共击齐如前约。闰月乙巳，突厥寇齐幽州。晋公护新得其母，未欲伐齐。又恐负突厥约，更生边患，不得已，征二十四军及左右厢散隶秦、陇、巴、蜀之兵并羌胡内附者凡二十万人。冬十月甲子，周主授护斧钺于庙庭。丁卯，亲劳军于沙苑。癸酉，还宫。护军至潼关，遣柱国尉迟迥帅精兵十万为前锋，趣洛阳，大将军权景宣帅山南之兵趣悬瓠，少师杨檦出轵关。十一月，周晋公护进屯弘农。甲午，尉迟迥围洛阳，雍州牧齐公宪、同州刺史达奚武、泾州总管王雄军于邙山。

初，周杨檦为邵州刺史，镇捍东境二十馀年，数与齐战，未尝不捷，由是轻之。既出轵关，独引兵深入，又不设备。甲辰，齐大尉娄睿将兵奄至，大破檦军，檦遂降齐。权景宣围悬瓠，十二月，齐豫州道行台豫州刺史太原王士良、永州刺史萧世怡并以城降之。景宣使开府郭彦守豫州，谢彻守永州，送士良、世怡及降卒千人于长安。

周人为土山地道以攻洛阳，三旬不克。晋公护命诸将堑断河阳路，遏齐救兵，然后同攻洛阳。诸将以为齐兵必不敢出，唯张斥候而已。齐遣兰陵王长恭、大将军斛律光救洛阳，畏周兵之强，未敢进。齐主召并州刺史段韶谓曰：“洛阳危急，今欲遣王救之。突厥在北，复须镇御，如何。”对曰：“北虏侵边，事等疥癣，今西邻窥逼，乃腹心之病，请奉诏南行。”齐主曰：“朕意亦尔。”乃令韶督精骑一千发晋阳。丁巳，齐主亦自晋阳赴洛阳。

段韶自晋阳行，五日济河，会连日阴雾，壬戌，韶至洛阳，帅帐下三百骑与诸将登邙阪，观周军形势。至太和谷，与周军遇，韶即驰告诸营，追集骑士，结陈以待之。韶为左军，兰陵王长恭为中军，斛律光为右军。周人不意其至，皆忷惧。韶遥谓周人曰：“汝宇文护才得其母，遽来为寇，何也。”周人曰：“天遣我来，有何可问。”韶曰：“天道赏善罚恶，当遣汝送死来耳。”周人以步兵在前，上山逆战。韶且战且却以诱之。待其力弊，然后下马击之。周师大败，一时瓦解，投坠溪谷死者甚众。

兰陵王长恭以五百骑突入周军，遂至金墉城下。城上人弗识，长恭免胄示之面，乃下弩手救之。周师在城下者亦解围遁去，委弃营幕，自邙山至谷水三十里中，军资、器械，弥满川泽。唯齐公宪、达奚武及庸忠公王雄在后，勒兵拒战。

王雄驰马冲斛律光陈，光退走，雄追之。光左右皆散，唯馀一奴一矢。雄按槊不及光者丈馀，谓光曰：“吾惜尔不杀，当生将尔见天子。”光射雄中额，雄抱马走，至营而卒。军中益惧。

齐公宪拊循督励，众心小安。至夜，收军。宪欲待明更战，达奚武曰：“洛阳军散，人情震骇，若不因夜速还，明日欲归不得。武在军久，备见形势，公少年未经事，岂可以数营士卒委之虎口乎。”乃还。权景宣亦弃豫州走。

丁卯，齐主至洛阳。己巳，以段韶为太宰，斛律光为太尉，兰陵王长恭为尚书令。壬申，齐主如虎牢，遂自滑台如黎阳，丙子，至邺。

杨忠引兵出沃野，应接突厥，军粮不给，诸军忧之，计无所出。忠乃招诱稽胡酋长咸在坐，诈使河州刺史王杰勒兵鸣鼓而至，曰：“大冢宰已平洛阳，欲与突厥共讨稽胡之不服者。”坐者皆惧，忠慰谕而遣之。于是诸胡相帅馈输，军粮填积。属周师罢归，忠亦还。

晋公护本无将略，是行也又非本心，故无功，与诸将稽首谢罪。周主慰劳罢之。六年五月，突厥遣使至齐，始与齐通。

宣帝太建元年秋八月庚辰，盗杀周孔城防主，以其地入齐。九月辛卯，周遣齐公宪与柱国李穆将兵趣宜阳，筑崇德等五城。冬十二月，周齐公宪等围齐宜阳，绝其粮道。

二年春正月，齐太傅斛律光将步骑三万救宜阳，屡破周军，筑统关、丰化二城以通宜阳粮道而还。周军追之，光纵击，又破之，获其开府仪同三司字文英、梁景兴。二月己巳，齐以斛律光为右丞相、并州刺史，又以任城王湝为太师，贺拔仁录尚书事。

周、齐争宜阳，久不决。勋州刺史韦孝宽谓其下曰：“宜阳一城之地，不足损益，两国争之，劳师弥年。彼岂无智谋之士，若弃崤东来图汾北，我必失地。令宜速于华谷及长秋筑城以杜其意，脱其先我，图之是难。”乃画地形，具陈其状。晋公护谓使者曰：“韦公子孙虽多，数不满百，汾北筑城，遣谁守之。”事遂不行。齐斛律光果出晋州道，于汾北筑华谷、龙门二城。光至汾东，与孝宽相见，光曰：“宜阳小城，久劳争战。今既舍彼，欲于汾北取偿，幸勿怪也。”孝宽曰：“宜阳彼之要冲，汾北我之所弃，我弃彼取，其偿安在。君辅翼幼主，位望隆重，不抚循百姓，而极武穷兵，苟贪寻常之地，涂炭疲弊之民，窃为君不取也。”光进围定阳，筑南汾城以逼之。周人释宜阳之围以救汾北。晋公护问计于齐公宪，宪曰：“兄宜暂出同州以为声势，宪请以精兵居前，随机攻取。”护从之。

三年春正月，齐斛律光筑十三城于西境，马上以鞭指画而成，拓地五百里，而未尝伐功。又与周韦孝宽战于汾北，破之。齐公宪督诸将东拒齐师。三月，周齐公宪自龙门渡河，斛律光退保华谷，宪攻拔其新筑五城。齐太宰段韶、兰陵王长恭将兵御周师，攻柏谷城，拔之而还。

夏四月，周陈公纯等取齐宜阳等九城，齐斛律光将步骑五万赴之。

五月，周晋公护使中外府参军郭荣城于姚襄城南、定阳城西，齐段韶引兵袭周师，破之。六月，韶围定阳城，周汾州刺史杨敷固守不下。韶急攻之，屠其外城。时韶卧病，谓兰陵王长恭曰：“此城三面重涧，皆无走路，唯虑东南一道耳，贼必从此出，宜简精兵专守之，此必成擒。”长恭乃令壮士千馀人伏于东南涧。口城中粮尽，齐公宪总兵救之，惮韶，不敢进。敷帅见兵突围夜走，伏兵击擒之，尽俘其众。乙巳，齐取周汾州及姚襄城，唯郭荣所筑城独存。敷，愔之族子也。

齐斛律光与周师战于宜阳城下，取周建安等四戍，捕虏千馀人而还。军未至邺，齐主敕使散兵，光以军士多有功者，未得慰劳，乃密通表，请遣使宣旨，军仍且进，齐朝发使迟留。军还，将至紫陌，光乃驻营待使。帝闻光军已逼，心甚恶之，亟令舍人召光入见，然后宣劳散兵。

晋元帝建武元年。河南王吐谷浑卒。吐谷浑者，慕容廆之庶兄也，父涉归，分户一千七百以隶之。及廆嗣位，二部马斗，廆遣使让吐谷浑曰：“先公分建有别，奈何不相远异，而令马有斗伤。”吐谷浑怒曰：“马是六畜，斗乃其常，何至怒及于人。欲远别甚易，恐后会为难耳。今当去汝万里之外。”遂帅其众西徙。廆悔之，遣其长史乙那娄冯追谢之。吐谷浑曰：“先公尝称卜筮之言，云吾二子皆当强盛，祚流后世。我孽子也，理无并大。今因马而别，殆天意乎。”遂不复还，西傅阴山而居。属永嘉之乱，因度陇而西，据洮水之西，极于白兰，地方数千里。鲜卑谓兄为阿干，廆追思之，为之作《阿干之歌》。吐谷浑有子六十人，长子吐延嗣。吐延长大有勇力，羌胡皆畏之。

成帝咸和四年。河南王吐延，雄勇多猜忌，羌酋姜聪刺之。吐延不抽剑，召其将纥扢泥，使辅其子叶延，保于白兰，抽剑而死。叶延孝而好学，以为“礼，公孙之子得以王父字为氏”，乃自号其国曰吐谷浑。

穆帝永和七年。吐谷浑叶延卒，子辟奚立。

文帝咸安元年。吐谷浑王辟奚闻杨纂败，五月，遣使献马千匹、金银五百斤于秦。秦以辟奚为安远将军、漒川侯。辟奚，叶延之子也，好学，仁厚而无威断，三弟专恣，国人患之。长史锺恶地，西漒羌豪也，谓司马乞宿云曰：“三弟纵横，势出王右，几亡国矣。吾二人位为元辅，岂得坐而视之。诘朝月望，文武并会，吾将讨焉。王之左右皆吾羌子，转目一顾，必可擒也。”宿云请先白王，恶地曰：“王仁而无断，白之必不从，万一事泄，吾属无类矣。事已出口，何可中变。”遂于坐收三弟杀之。辟奚惊怖，自投床下，恶地、宿云趋而扶之，曰：“臣昨梦先王敕臣，云三弟将为逆，不可不讨，故诛之耳。”辟奚由是发病恍惚，命世子视连曰：“吾祸及同生，何以见之于地下。国事大小，任汝治之，吾馀年残命，寄食而已。”遂以忧卒。

视连立，不饮酒、游畋者七年，军国之事，委之将佐。锺恶地谏，以为人主当自娱乐，建威布德。视连泣曰：“孤自先世以来，以仁孝忠恕相承。先王念友爱之不终，悲愤而亡。孤虽纂业，尸存而已，声色游娱，岂所安也。威德之建，当付之将来耳。”

武帝太元十五年。吐谷浑视连遣使献见于金城王干归，干归拜视连沙州牧、白兰王。

秋九月，吐谷浑视连卒，子视罴立。视罴以其父祖慈仁，为四邻所侵侮，乃督厉将士，欲建功业。冬十月，金城王干归遣使拜视罴沙州牧、白兰王，视罴不受。

安帝隆安二年九月，西秦王干归遣秦州牧益州、武卫将军慕兀、冠军将军翟瑥帅骑二万伐吐谷浑。冬十月，西秦乞伏益州与吐谷浑王视罴战于度周川，视罴大败，走保白兰山，遣子宕岂为质于西秦以请和，西秦王干归以宗女妻之。

四年夏四月，吐谷浑视罴卒，世子树洛干方九岁，弟乌纥堤立，妻树洛干之母念氏，生慕璝、慕延。乌纥堤懦弱荒淫，不能治国，念氏专制国事，有胆智，国人畏服之。

义熙元年春正月，乞伏干归击吐谷浑大孩，大破之，俘万馀口而还。大孩走死胡园。视罴世子树洛干帅其馀众数千家奔莫何川，自称车骑大将军、大单于、吐谷浑王。树洛干轻徭薄赋，信赏必罚，吐谷浑复兴，沙、漒诸戎皆附之。

八年春二月，河南王干归击吐谷浑阿若干于赤水，降之。

九年夏四月，河南王炽盘遣安北将军乌地延、冠军将军翟绍击吐谷浑别统句旁于泾勒川，大破之。秋七月，河南王炽盘击吐谷浑支旁于长柳川，虏旁及其民五千馀户而还。九月，河南王炽盘击吐谷浑别统掘逵于渴浑川，大破之，虏男女二万三千。冬十月，掘逵帅其馀众降于炽盘。

十三年春二月，西秦安东将军木弈干击吐谷浑树洛干，破其弟阿柴于尧杆川，俘五千馀口而还。树洛干走保白兰山，惭愤发疾，将卒，谓阿柴曰：“吾子拾虔幼弱，今以大事付汝。”树洛干卒，阿柴立，自称骠骑将军、沙州刺史。谥树洛干曰武王。阿柴稍用兵侵并其旁小种，地方数千里，遂为强国。

宋武帝永初二年夏四月，吐谷浑王阿柴遣使降秦，秦王炽盘以阿柴为征西大将军、开府仪同三司、安州牧、白兰王。

营阳王景平元年春二月，吐谷浑王阿柴遣使入贡。庚辰，诏以阿柴为督塞表诸军事、安西将军、沙州刺史、浇河公。

文帝元嘉元年冬十月，吐谷浑威王阿柴卒。阿柴有子二十人。疾病，召诸子弟谓之曰：“先公车骑，以大业之故，舍其子拾虔而授孤，孤敢私于纬代而忘先君之志乎。我死，汝曹当奉慕璝为主。”纬代者，阿柴之长子。慕璝者，阿柴之母弟，叔父乌纥堤之子也。

阿柴又命诸子各献一箭，取一箭授其弟慕利延，使折之。慕利延折之。又取十九箭使折之，慕利延不能折。阿柴乃谕之曰：“汝曹知之乎。孤则易折，众则难摧。汝曹当戮力一心，然后可以保国宁家。”言终而卒。慕璝亦有才略，抚纳秦、凉失业之民及氏、羌杂种至五六百落，部众转盛。

三年秋九月，吐谷浑掘逵等帅部众二万馀落叛秦，奔昴州，附于吐谷浑王慕璝。六年冬十二月，吐谷浑王慕璝遣使入贡。

七年春正月癸巳，以吐谷浑王慕璝为征西将军、沙州刺史、陇西公。夏六月，吐谷浑王慕璝将其众万八千袭秦定连，秦辅国大将军段晖等击走之。

八年秋八月，吐谷浑王慕璝遣侍郎谢太宁奉表于魏，请送赫连定。己丑，魏以慕璝为大将军、西秦王。

九年春三月壬申，吐谷浑王慕璝送赫连定于魏，魏人杀之。慕璝上表曰：“臣俘擒僭逆，献捷王府，爵秩虽崇而土不增廓，车旗既饰而财不周赏。愿垂鉴察。”魏主下其议。公卿以为“慕璝所致，唯定而已，塞外之民，皆为己有，而贪求无厌，不可许也。”魏主乃诏曰：“西秦王所得金城、枹罕、陇西之地，朕即与之，乃是裂土，何须复廓。西秦款至，绵绢随使疏数，临时增益，非一赐而止也。”自是慕璝贡使至魏者稍简。夏六月，吐谷浑王慕璝遣其司马赵叙入贡，且来告捷。乙未，以吐谷浑王慕璝为都督西秦河沙三州诸军事、征西大将军、西秦河二州刺史，进爵陇西王，且命慕璝悉归南方将士先没于夏者，得百五十馀人。

十三年冬十二月，吐谷浑惠王慕璝卒，弟慕利延立。

十四年秋九月丁酉，魏主遣使者拜吐谷浑王慕利延为镇西大将军、仪同三司，改封西平王。

十五年春二月丁未，以吐谷浑王慕利延为都督西秦河沙三州诸军事、镇西大将军、西秦河二州刺史、陇西王。

十六年夏六月己酉，改封陇西王吐谷浑慕利延为河南王。冬十二月，吐谷浑王慕利延闻魏克凉州，大惧，帅众西遁，逾沙漠。魏主以其兄慕璝有擒赫连定之功，遣使抚谕之，慕利延乃还故地。

二十一年夏六月，吐谷浑王慕利延兄子纬世与魏使者谋降魏，慕利延杀之。是月，纬世弟叱力延等八人奔魏，魏以叱力延为归义王。

秋八月，吐谷浑叱力延等请师于魏以讨吐谷浑王慕利延，魏主使晋王伏罗督诸军击之。

魏晋王伏罗至乐都，引兵从间道袭吐谷浑，至大母桥。吐谷浑王慕利延大惊，逃奔白兰，慕利延兄子拾寅奔河西，魏军斩首五千馀级。慕利延从弟伏念等帅万三千部落降于魏。

二十二年夏四月庚戌，魏主遣征西大将军高凉王那等击吐谷浑王慕利延于白兰，秦州刺史代人封敕文、安远将军乙乌头系慕利延兄子什归于枹罕。秋七月，吐谷浑什归闻魏军将至，弃城夜遁。八月丁亥，封敕文入枹罕，分徙其民千家还上邽，留乙乌头守枹罕。万度归至敦煌，留辎重，以轻骑五千度流沙，袭鄯善。壬辰，鄯善王真达面缚出降。度归留军屯守，与真达诣平城。西域复通。壬寅，魏高凉王那军至宁头城，吐谷浑王慕利延拥其部落西度流沙。吐谷浑慕璝之子被囊逆战，那击破之。被囊遁走，中山公杜丰帅精骑追之，度三危，至雪山，生擒被囊及吐谷浑什归、乞伏炽盘之子成龙，皆送平城。慕利延遂西入于阗，杀其王，据其地，死者数万人。

二十三年。吐谷浑复还旧土。

二十七年夏六月，吐谷浑王慕利延为魏所逼，上表求入保越巂。上许之，慕利延竟不至。

二十九年秋九月，吐谷浑王慕利延卒，树洛干之子拾寅立，始居伏罗川，遣使来请命，亦请命于魏。丁亥，以拾寅为安西将军、西秦河沙三州刺史、河南王。魏以拾寅为镇西大将军、沙州刺史、西平王。

孝武帝大明四年。吐谷浑王拾寅两受宋、魏爵命，居止出入，拟于王者，魏人忿之。定阳侯曹安表“拾寅今保白兰，若分军出其左右，必走保南山，不过十日，人畜乏食，可一举而定。”六月甲午，魏遣征西大将军阳平王新成等督统万、高平诸军出南道，南郡公中山李惠等督凉州诸军出北道，以击吐谷浑。秋七月，魏军至西平，吐谷浑王拾寅走保南山。九月，魏军济河追之，会疾疫，引还，获杂畜二十馀万。

明帝泰始六年春二月，魏主遣征西大将军上党王长孙观击吐谷浑。夏四月戊申，魏长孙观与吐谷浑王拾寅战于曼头山，拾寅败走。遣别驾康盘龙入贡，魏主囚之。

苍梧王元徽元年。吐谷浑王拾寅寇魏浇河。夏四月戊申，魏以司空长孙观为大都督，发兵讨之。秋八月庚申，魏长孙观入吐谷浑境，刍其秋稼。吐谷浑王拾寅窘急请降，遣子斤入侍。自是岁修职贡。

齐高帝建元三年。吐谷浑王拾寅卒，世子度易侯立。冬十月戊子朔，以度易侯为西秦河二州刺史、河南王。

武帝永明八年秋八月，河南王度易侯卒，乙酉，以其世子伏连筹为秦河二州刺史，遣振武将军丘冠先拜授，且吊之。伏连筹逼冠先使拜，冠先不从，伏连筹推冠先坠崖而死。上厚赐其子雄，敕以丧委绝域，不可复寻，仕进无嫌。

九年。初，魏主召吐谷浑王伏连筹入朝，伏连筹辞疾不至，辄修洮阳、泥和二城，置戍兵焉。二月乙亥，魏枹罕镇将长孙百年请击二戍，魏主许之。五月，魏长孙百年攻洮阳、泥和二戍，克之，俘三千馀人。

十年。魏文明太后之丧，使人告于吐谷浑。吐谷浑王伏连筹拜命不恭，群臣请讨之，魏主不许。又请还其贡物。帝曰：“贡物乃人臣之礼。今而不受，是弃绝之，彼虽欲自新，其路无由矣。”因命归洮阳、泥和之俘。秋七月庚申，吐谷浑遣其世子贺虏头入朝于魏。诏以伏连筹为都督西垂诸军事、西海公、吐谷浑王，遣兼员外散骑常侍张礼使于吐谷浑。伏连筹谓礼曰：“曩者宕昌常自称名而见谓为大王，今忽称仆，又拘执使人，欲使偏师往问，何如？”礼曰：“君与宕昌皆为魏藩，比辄兴兵攻之，殊违臣节。离京师之日，宰辅有言，以为君能自知其过，则藩业可保，若其不悛，祸难将至矣。”伏连筹默然。

东昏侯永元二年。吐谷浑王伏连筹事魏尽礼，而居其国置百官，皆如天子之制，称制于其邻国。魏主遣使责而宥之。

梁武帝天监三年秋九月，以吐谷浑王伏连筹为西秦河二州刺史、河南王。

大同六年冬十一月，吐谷浑自莫折念生之乱，不通于魏。伏连筹卒，子夸吕立，始称可汗，居伏俟城。其地东西三千里，南北千馀里。官有王、公、仆射、尚书、郎中、将军之号。是岁，始遣使假道柔然，聘于东魏。

元帝承圣二年夏四月，吐谷浑可汗夸吕，虽通使于魏，而寇抄不息。宇文泰将骑三万，逾陇至姑臧讨之。夸吕惧，请服。既而复通使于齐。凉州刺史史宁觇知其还，袭之于赤泉，获其仆射乞伏触状。

敬帝太平元年秋九月，突厥木杆可汗假道于凉州以袭吐谷浑，魏太师泰使凉州刺史史宁帅骑随之，至番禾，吐谷浑觉之，奔南山。木杆将分兵追之，宁曰：“树敦、贺真二城，吐谷浑之巢穴也，拔其本根，馀众自散。”木杆从之。木杆从北道趣贺真，宁从南道趣树敦。吐谷浑可汗夸吕在贺真，使其征南王将数千人守树敦。木杆破贺真，获夸吕妻子，宁破树敦，虏征南王，还与木杆会于青海，木杆叹宁勇决，赠遗甚厚。

陈武帝永定元年春正月，吐谷浑为寇于周，攻凉、鄯、河三州。秦州都督遣渭州刺史于翼赴援，翼不从。僚属咸以为言，翼曰：“攻取之术，非北俗所长。此寇之来，不过抄掠边牧耳，掠而无获，势将自走。劳师以往，必无所及。翼揣之已了，幸勿复言。”数日，问至，果如翼所策。

文帝天康元年夏五月，吐谷浑龙涸王莫昌帅部落附于周，以其地为扶州。

宣帝太建八年春二月辛酉，周主命太子巡抚西土，因伐吐谷浑。秋八月，周太子伐吐谷浑，至伏俟城而还。

十三年秋八月，吐谷浑寇凉州，隋主遣行军元帅乐安公元谐等步骑数万击之。谐击破吐谷浑于丰利山，又败其太子可博汗于青海，俘斩万计。吐谷浑震骇，其王侯三十人，各帅所部来降。吐谷浑可汗夸吕帅亲兵远遁。隋主以其高宁王移兹裒为河南王，使统降众。以元谐为宁州刺史，留行军总管贺娄子干镇凉州。

长城公至德元年夏四月庚午，吐谷浑寇隋临洮。洮州刺史皮子信出战，败死。汶州总管梁远击走之。又寇廓州，州兵击走之。夏六月庚辰，隋行军总管梁远破吐谷浑于尔汗山。

二年夏四月，隋上大将军贺娄子干发五州兵击吐谷浑，杀男女万馀口，二旬而还。帝以陇西频被寇掠，而俗不设村坞，命子干勒民为堡，仍营田积谷。子干上书曰：“陇西、河右，土旷民稀，边境未宁，不可广佃。比见屯田之所，获少费多，虚役人功，卒逢践暴，屯田疏远者请皆废省。但陇右之民，以畜牧为事，若更屯聚，弥不自安。但使镇戍连接，烽堠相望，民虽散居，必谓无虑。”帝从之。以子干晓习边事，丁巳，以为榆关总管。

四年．吐谷浑可汗夸吕在位百年，屡因喜怒废杀太子。后太子惧，谋执夸吕而降，请兵于隋边吏。秦州总管河间王弘请以兵应之，隋主不许。太子谋泄，为夸吕所杀，复立其少子嵬王诃为太子。叠州刺史杜粲请因其衅而讨之，隋主又不许。是岁，嵬王诃复惧诛，谋帅部落万五千户降隋，遣使诣阙，请兵迎之。隋主曰：“浑贼风俗，特异人伦，父既不慈，子复不孝。朕以德训人，何有成其恶逆乎。”乃谓使者曰：“父有过失，子当谏争，岂可潜谋非法，受不孝之名。溥天之下，皆朕臣妾，各为善事，即称朕心。嵬王既欲归朕，唯教嵬王为臣子之法，不可远遣兵马，助为恶事。”嵬王诃乃止。

祯明二年。吐谷浑裨王拓跋木弥请以千馀家降隋。隋主曰：“溥天之下，皆是朕臣，朕之抚育，俱存仁孝。浑贼惛狂，妻子怀怖，并思归化，自救危亡。然叛夫背父，不可收纳。又其本意，正自避死，今若违拒，又复不仁。若更有音信，但宜慰抚，任其自拔，不须出兵应接。其妹夫及甥欲来，亦任其意，不劳劝诱也。”

隋文帝开皇十一年春二月戊午，吐谷浑遣使入贡。吐谷浑可汗夸吕闻陈亡，大惧，遁逃保险，不敢为寇。夸吕卒，子世伏立，使其兄子无素奉表称藩，并献方物，请以女傋后庭。上谓无素曰：“若依来请，他国闻之，必当相效，何以拒之。朕情存安养，各令遂性，岂可聚敛子女以实后宫乎。”竟不许。

十六年冬十一月，帝以光化公主妻吐谷浑可汗世伏。世伏上表，请称公主为天后，上不许。

十七年。吐谷浑大乱，国人杀世伏，立其弟伏允为主，遣使陈废立之事，并谢专命之罪，且请依俗尚主。上从之，自是朝贡岁至。

炀帝大业四年秋七月，裴矩说铁勒，使击吐谷浑，大破之。吐谷浑可汗伏允东走，入西平境内，遣使请降求救。帝遣安德王雄出浇河，许公宇文述出西平迎之。述至临羌城，吐谷浑畏述兵盛，不敢降，帅众西遁。述引兵追之，拔曼头、赤水二城，斩三千馀级，获其王公以下二百人，虏男女四千口而还。伏允南奔雪山，其故地皆空，东西四千里，南北二千里，皆为隋有，置郡、县、镇、戌，天下轻罪徙居之。

五年夏四月癸亥，上出临津关，度黄河，至西平，陈兵讲武，将击吐谷浑。五月，吐谷浑可汗伏允帅众保覆袁川，帝分命内史元寿南屯金山，兵部尚书段文振北屯雪山，太仆卿杨义臣东屯琵琶峡，将军张寿西屯泥岭，四面围之。伏允以数十骑遁出，遣其名王诈称伏允，保车我真山。壬辰，诏右屯卫大将军张定和往捕之。定和轻其众少，不被甲，挺身登山，吐谷浑伏兵射杀之。其亚将柳武建击吐谷浑，破之。甲午，吐谷浑仙头王穷蹙，帅男女十馀万口来降。六月丁酉，遣左光禄大夫梁默等追讨伏允，兵败，为伏允所杀。卫尉卿彭城刘权出伊吾道击吐谷浑，至青海，虏获千馀口，乘胜追奔，至伏俟城。

初，吐谷浑伏允使其子顺来朝，帝留顺不遣。伏允败走，无以自资，帅数千骑客于党项。帝立顺为可汗，送至玉门，令统其馀众，以其大宝王尼洛周为辅。至西平，其部下杀洛周，顺不果入而还。