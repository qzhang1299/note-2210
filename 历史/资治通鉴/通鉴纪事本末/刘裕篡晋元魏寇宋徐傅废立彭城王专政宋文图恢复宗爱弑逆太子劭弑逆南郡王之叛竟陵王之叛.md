晋安帝隆安三年。初，彭城刘裕生而母死，父翘侨居京口，家贫，将弃之。同郡刘怀敬之母，裕之从母也，生怀敬未期，走往救之，断怀敬乳而乳之。及长，勇健有大志。仅识文字，以卖履为业，好樗蒲，为乡闾所贱。刘牢之击孙恩，引裕参军事。刘裕击孙恩事见《卢循之乱》。

元兴三年。桓玄之乱，刘裕入朝。玄谓其司徒王谧曰：“裕风骨不常，盖人杰也。”玄后刘氏有智鉴，谓玄曰：“刘裕龙行虎步，视瞻不凡，恐终不为人下，不如早除之。”玄曰：“我方平荡中原，非裕莫可用者，俟关、河平定，然后别议耳。”

刘裕与何无忌密谋兴复，刘迈弟毅亦与无忌谋讨玄，于是相与合谋起兵。刘裕克京口，玄惧，浮江南走。裕入建康，王谧推裕为使持节、都督扬徐兖豫青冀幽并八州诸军事、徐州刺史。玄至寻阳，逼帝西上，刘毅等追之。玄挟帝至江陵，毅等自寻阳西上，与玄遇，玄众大溃，挟帝西走，冯迁击斩之，乘舆返正于江陵。桓振袭陷江陵。

义熙元年春正月，刘毅等击破桓振军，迎帝于江陵，何无忌奉帝东还。三月，帝至建康，以刘裕为侍中、车骑将军、都督中外诸军事。裕固让不受，屡请归藩，诏百僚敦劝，帝幸其第。裕复诣阙陈请，乃听归藩。并见《伪楚之乱》。

夏四月，刘裕旋镇京口，改授都督荆司等十六州诸军事，加领兖州刺史。

六月，刘裕遣使求和于秦，且求南乡等诸郡，秦王兴许之。群臣咸以为不可。兴曰：“天下之善一也。刘裕拔起细微，能讨诛桓玄，兴复晋室，内釐庶政，外修封疆，吾何惜数郡，不以成其美乎。”遂割南乡、顺阳、新野、舞阴等十二郡归于晋。

二年冬十月，尚书论建义功，奏封刘裕豫章郡公。

四年春正月，刘毅等不欲刘裕入辅政，议以中领军谢混为扬州刺史。或欲令裕于丹徒领扬州，以内事付孟昶。遣尚书右丞皮沈以二议咨裕，沈先见裕记室录事参军刘穆之，具道朝议。穆之伪起如厕，密疏白裕曰：“皮沈之言不可从。”裕既见沈，且令出外，呼穆之问之。穆之曰：“晋朝失政日久，天命已移。公兴复皇祚，勋高位重，今日形势，岂得居谦，遂为守藩之将耶。刘、孟诸公与公俱起布衣，共立大义以取富贵，事有前后，故一时相推，非为委体心服，宿定臣主之分也。力敌势均，终相吞噬。扬州根本所系，不可假人。前者以授王谧，事出权道，今若复以他授，便应受制于人。一失权柄，无由可得，将来之危，难可熟念。今朝议如此，宜相酬答，必云在我，措辞又难，唯应云神州治本，宰辅崇要，此事既大，非可悬论，便暂入朝，共尽同异。公至京邑，彼必不敢越公更授馀人明矣。”裕从之。朝廷乃征裕为侍中、车骑将军、开府仪同三司、扬州刺史、录尚书事，徐兖二州刺史如故。裕表解兖州，以诸葛长民为青州刺史，镇丹徒，刘道怜为并州刺史，戍石头。

五年春三月，刘裕伐南燕。事见《刘裕平南燕》。

初，苻氏之败也，王猛之孙镇恶来奔，以为临沣令。镇恶有谋略，善果断，喜论军国大事。或荐镇恶于刘裕，裕与语，悦之，因留宿。明旦，谓参佐曰：“吾闻将门有将，镇恶信然。”即以为中军参军。秋九月，加刘裕太尉，裕固辞。

六年六月，以刘裕为太尉、中书监，加黄钺。裕受黄钺，馀固辞。司马国璠及弟叔璠、叔道奔秦。秦王兴曰：“刘裕方诛桓玄，辅晋室，卿何为来。”对曰：“裕削弱王室，臣宗族有自修立，裕辄除之。方为国患，甚于桓玄耳。”

七年春正月己未，刘裕还建康。三月，刘裕始受太尉、中书监。

八年夏四月，以后将军豫州刺史刘毅为卫将军、都督荆宁秦雍四州诸军事、荆州刺史。毅谓左卫将军刘敬宣曰：“吾忝西任，欲屈卿为长史南蛮，岂有见辅意乎。”敬宣惧，以告太尉裕。裕笑曰：“但令老兄平安，必无过虑。”

毅性刚愎，自谓建义之功与裕相埒，深自矜伐，虽权事推裕而心不服。及居方岳，常怏怏不得志。裕每柔而顺之，毅骄纵滋甚。尝云：“恨不遇刘、项，与之争中原。”及败于桑落，知物情去已，弥复愤激。裕素不学，而毅颇涉文雅，故朝士有清望者多归之，与尚书仆射谢混、丹阳尹郄僧施深相凭结。僧施，超之从子也。毅既据上流，阴有图裕之志，求兼督交、广二州，裕许之。毅又奏以郄僧施为南蛮校尉后军司马，毛修之为南郡太守，裕亦许之，以刘穆之代僧施为丹阳尹。毅表求至京口辞墓，裕往会之于倪塘。宁远将军胡藩言于裕曰：“公谓刘卫军终能为公下乎。”裕默然，久之曰：“卿谓何如？”藩曰：“连百万之众，攻必取，战必克，毅固以此服公。至于涉猎传记，一谈一咏，自许以为雄豪，以是缙绅白面之士辐辏归之。恐终不为公下，不如因会取之。”裕曰：“吾与毅俱有克复之功，其过未彰，不可自相图也。”

秋九月，刘毅至江陵，多变易守宰，辄割豫州文武、江州兵力万馀人以自随。会毅疾笃，郄僧施等恐毅死，其党危，乃劝毅请从弟兖州刺史藩以自副，太尉裕伪许之。藩自广陵入朝，己卯，裕以诏书罪状毅，云与藩及谢混共谋不轨，收藩及混，赐死。

庚辰，诏大赦。以前会稽内史司马休之为都督荆雍梁秦宁益六州诸军事、荆州刺史。北徐州刺史刘道怜为兖青二州刺史，镇京口。使豫州刺史诸葛长民监太尉留府事。裕疑长民难独任，乃加刘穆之建武将军，置佐史，配给资力以防之。

壬午，裕帅诸军发建康，参军王镇恶请给百舸为前驱。丙申，至姑孰，以镇恶为振武将军，与龙骧将军蒯恩将百舸前发。裕戒之曰：“若贼可击，击之。不可者，烧其船舰，留屯水际以待我。”于是镇恶昼夜兼行，扬声言刘兖州上。

冬十月己未，镇恶至豫章口，去江陵城二十里，舍船步上。蒯恩军居前，镇恶次之，舸留一二人对舸岸上立六七旗，旗下置鼓，语所留人“计我将至城，便鼓严，令若后有大军状。”又分遣人烧江津船舰。镇恶径前袭城，语前军士，“有问者，但云刘兖州至”，津戍及民间皆晏然不疑。未至城五六里，逢毅要将朱显之欲出江津，问：“刘兖州何在。”军士曰：“在后。”显之至军后不见藩，而见军人担鼓排战具，望江津船舰已被烧，鼓严之声甚盛，知非藩上，便跃马驰去告毅，行令闭诸城门。镇恶亦驰进，门未及下关，军人因得入城。卫军长史谢纯入参承毅，出闻兵至，左右欲引车归。纯叱之曰：“我人吏也，逃将安之。”驰还入府。纯，安兄据之孙也。镇恶与城内兵斗，且攻其金城，自食时至中晡，城内人败散。镇恶穴其金城而入，遣人以诏及赦文并裕手书示毅，毅皆烧不视，与司马毛修之等督士卒力战。城内人犹未信裕自来，军士从毅自东来者，与台军多中表亲戚，且斗且语，知裕自来，人情离骇。逮夜，听事前军皆散，斩毅勇将赵蔡，毅左右兵犹闭东西合拒战。镇恶虑暗中自相伤犯，乃引军出围金城，开其南面。毅虑南有伏兵，夜半，帅左右三百许人，开北门突出。毛修谓谢纯曰：“君但随仆去。”纯不从，为人所杀。

毅夜投牛牧佛寺。初，桓蔚之败也，走投牛牧寺僧昌，昌保藏之，毅杀昌。至是，寺僧拒之曰：“昔亡师容桓蔚，为刘卫军所杀，今实不敢容异人。”毅叹曰：“为法自弊，一至于此。”遂缢而死。明日，居人以告，乃斩首于市，并子侄皆伏诛。毅兄模奔襄阳，鲁宗之斩送之。

初，毅季父镇之闲居京口，不应辟召，常谓毅及藩曰：“汝辈才器，足以得志，但恐不久耳。我不就尔求财位，亦不同尔受罪累。”每见毅、藩导从到门，辄诟之。毅甚敬畏，未至宅数百步，悉屏仪卫，与白衣数人俱进。及毅死，太尉裕奏征镇之为散骑常侍、光禄大夫，固辞不至。

十一月己卯，太尉裕至江陵，杀郄僧施。初，毛修之虽为刘毅僚佐，素自结于裕，故裕特宥之。赐王镇恶爵汉寿子。裕问毅府咨议参军申永曰：“今日何施而可。”永曰：“除其宿衅，倍其惠泽，贯叙门次，显擢才能，如此而已。”裕纳之，下书宽租省调，节役原刑，礼辟名士，荆人悦之。

诸葛长民骄纵贪侈，所为多不法，为百姓患，常惧太尉裕按之。及刘毅被诛，长民谓所亲曰：“昔年醢彭越，今年杀韩信祸其至矣。”乃屏人问刘穆之曰：“悠悠之言，皆云太尉与我不平，何以至此。”穆之曰：“公溯流远征，以老母稚子委节下，若一毫不尽，岂容如此邪。”长民意乃小安。

长民弟辅国大将军黎民说长民曰：“刘氏之亡，亦诸葛氏之惧也，宜因裕未还而图之。”长民犹豫未发，既而叹曰：“贫贱常思富贵，富贵必履危机。今日欲为丹徒布衣，岂可得邪。”因遗冀州刺史刘敬宣书曰：“盘龙狼戾专恣，自取夷灭。异端将尽，世路方夷，富贵之事，相与共之。”敬宣报曰：“下官自义熙以来，忝三州七郡，常惧福过灾生，思避盈居损。富贵之旨，非所敢当。”且使以书呈裕，裕曰：“阿寿故为不负我也。”

裕在江陵，辅国将军王诞白裕求先下，裕曰：“诸葛长民似有自疑心，卿讵宜便去。”诞曰：“长民知我蒙公垂盼，今轻身单下，必当以为无虞，乃可以少安其意耳。”裕笑曰：“卿勇过贲、育矣。”乃听先还。

冬十二月，加太尉裕太傅、扬州牧。

九年春二月，太尉裕自江陵东还，骆驿遣辎重兼行而下，前刻至日，每淹留不进。诸葛长民与公卿频日奉候于新亭，辄差其期。乙丑晦，裕轻舟径进，潜入东府。三月丙寅朔旦，长民闻之，惊趋至门。裕伏壮士丁旿于幔中，引长民却人闲语，凡平生所不尽者皆及之，长民甚悦。丁旿自幔后出，于座拉杀之，舆尸付廷尉。收其弟黎民，黎民素骁勇，格斗而死。并杀其季弟大司马参军幼民、从弟宁朔将军秀之。

三月戊寅，加裕豫州刺史，裕固让太傅、州牧。秋九月，再命太尉裕为太傅、扬州牧，固辞。

十年。司马休之在江陵，颇得江、汉民心。子谯王文思在建康，性凶暴，好通轻侠，太尉裕恶之。三月，有司奏文思擅捶杀国吏，诏诛其党而宥文思。休之上疏谢罪，请解所任，不许。裕执文思送休之，令自训厉，意欲休之杀之。休之但表废文思，并与裕书陈谢。裕由是不悦，江州刺史孟怀玉兼督豫州六郡以备之。

十一年春正月，太尉裕收司马休之次子文宝、兄子文祖，并赐死，发兵击之。诏加裕黄钺，领荆州刺史。庚午，大赦。辛巳，太尉裕发建康，以中军将军刘道怜监留府事，刘穆之兼右仆射，事无大小，皆决于穆之。又以高阳内史刘锺领石头戍事，屯冶亭。休之府司马张裕、南平太守檀范之闻之，皆逃归建康。裕，邵之兄也。雍州刺史鲁宗之自疑不为太尉裕所容，与其子竟陵太守轨起兵应休之。二月，休之上表罪状裕，勒兵拒之。

裕密书招休之府录事参军南阳韩延之，廷之复书曰：“承亲帅戎马，远履西畿，阖境士庶，莫不惶骇。辱疏，知以谯王前事，良增叹息。司马平西体国忠贞，款怀待物。以公有匡复之勋，家国蒙赖，推德委诚，每事询仰。谯王往以微事见劾，犹自表逊位，况以大过，而当嘿然邪。前以表奏废之，所不尽者命耳。推寄相与，正当如此，而遽兴兵甲，所谓欲加之罪，其无辞乎。刘裕足下，海内之人，谁不见足下此心，而复欲欺诳国士。来示云处怀期物，自有由来，今伐人之君，啖人以利，真可谓处怀期物，自有由来者乎。刘藩死于阊阖之门，诸葛毙于左右之手，甘言诧方伯，袭之以轻兵，遂使席上靡款怀之士，阃外无自信诸侯，以是为得算，良可耻也。贵府将佐及朝廷贤德，寄命过日。吾诚鄙劣，尝闻道于君子，以西平之至德，宁可无授命之臣乎。必未能自投虎口，比迹郄僧施之徒明矣。假令天长丧乱，九流浑浊，当与臧洪游于地下，不复多言。”裕视书叹息，以示将佐曰：“事人当如此矣。”延之以裕父名翘字显宗，乃更其字曰显宗，名其子曰翘，以示不臣刘氏。

太尉裕使参军檀道济、朱超石将步骑出襄阳。超石，龄石之弟也。江夏太守刘虔之将兵屯三连，立桥聚粮以待，道济等积日不至。鲁轨袭击虔之，杀之。裕使其婿振威将军东海徐逵之统参军蒯恩、王允之、沈渊子为前锋，出江夏口。逵之等与鲁轨战于破冢，兵败，逵之、允之、渊子皆死，独蒯恩勒兵不动。轨乘胜力攻之，不能克，乃退。渊子，林子之兄也。

裕军于马头，闻逵之死，怒甚。三月壬午，帅诸将济江。鲁轨、司马文思将休之兵四万临峭岸置陈，军士无能登者。裕自被甲欲登，诸将谏不从，怒愈甚。太尉主簿谢晦前抱持裕，裕抽剑指晦曰：“我斩卿。”晦曰：“天下可无晦，不可无公。”建武将军胡藩领游兵在江津，裕呼藩使登，藩有疑色。裕命左右录来，欲斩之。藩顾曰：“正欲击贼，不得奉教。”乃以刀头穿岸，劣容足指，腾之而上，随之者稍多。既登岸，直前力战，休之兵不能当，稍引却。裕兵因而乘之，休之兵大溃，遂克江陵。休之、宗之俱北走，轨留石城。裕命阆中侯下邳赵伦之、太尉参军沈林子攻之，遣武陵内史王镇恶以舟师追休之等。

青、冀二州刺史刘敬宣参军司马道赐，宗室之疏属也。闻太尉裕攻司马休之，道赐与同府辟闾道秀、左右小将王猛子谋杀敬宣，据广固以应休之。夏四月乙卯，敬宣召道秀屏人语，左右悉出户。猛子逡巡在后，取敬宣备身刀杀敬宣，文武佐吏实时讨道赐等，皆斩之。

五月，赵伦之、沈林子破鲁轨于石城，司马休之、鲁宗之救之不及，遂与轨奔襄阳，宗之参军李应之闭门不纳。甲午，休之、宗之、轨及谯王文思、新蔡王道赐、梁州刺史马敬、南阳太守鲁范俱奔秦。宗之素得士民心，争为之卫送出境。王镇恶等追之，尽境而还。

初，休之等求救于秦、魏，秦征虏将军姚成王及司马国璠引兵至南阳，魏长孙嵩至河东，闻休之等败，皆引还。休之至长安，秦王兴以为扬州刺史，使侵扰襄阳。侍御史唐盛言于兴曰：“据符谶之文，司马氏当复得河、洛。今使休之擅兵于外，犹纵鱼于渊也，不如以高爵厚礼留之京师。”兴曰：“昔文王卒免羑里，高祖不毙鸿门，苟天命所在，谁能违之。脱如符谶之言，留之适足为害。”遂遣之。

诏加太尉裕太傅、扬州牧，剑履上殿，入朝不趋，赞拜不名。秋八月甲子，太尉裕还建康，固辞太傅、州牧，其馀受命。

十二年春正月，加太尉裕兖州刺史、都督南秦州，凡都督二十二州。

三月，加太尉裕中外大都督。裕戒严，将伐秦，加裕领司豫二州刺史。夏五月癸巳，加太尉领北雍州刺史。

秋八月，太尉裕以世子义符为中军将军，监太尉留府事。刘穆之为左仆射，领监军、中军二府军司，入居东府，总摄内外。丁巳，发建康。

冬十一月，太尉裕遣左长史王弘还建康，讽朝廷求九锡。时刘穆之掌留任，而旨从北来，穆之由是愧惧发病。弘，珣之子也。十二月壬申，诏以裕为相国，总百揆，扬州牧，封十郡为宋公，备九锡之礼，裕在诸侯王上，领征西将军、司豫北徐雍四州刺史如故。裕辞不受。

十三年春正月，太尉裕引水军发彭城。

三月，太尉裕将水军自淮、泗入清河，将溯河西上，先遣使假道于魏。魏人以数千骑随裕军西行，裕遣兵击之，魏军奔溃。

秋八月，太尉裕至潼关，王镇恶大破秦兵于渭桥，姚泓将妻子群臣诣镇恶降。九月，裕至长安，以秦金玉缯帛颁赐将士，送姚泓至建康，斩之。事见《刘裕灭后秦》。

癸酉，司马休之、司马文思、司马国璠、司马道赐、鲁轨、韩延之等皆降于魏。司马休之寻卒。魏赐国璠爵淮南公、道赐爵池阳子、鲁轨爵襄阳公。

冬十月，诏进宋公爵为王，增封十郡，辞不受。

十一月辛未，穆之卒。太尉裕以根本无托，决意东还。十二月，太尉裕发长安。十四年春正月，太尉裕至彭城，解严。夏六月，太尉裕始受相国、宋公、九锡之命，赦国中殊死以下。

[崇]继母兰陵萧氏为太妃。以太尉军咨祭酒孔靖为宋国尚书令，左长史王弘为仆射，领选，从事中郎傅亮、蔡廓皆为侍中，谢晦为右卫将军，右长史郑鲜之为奉常，行参军殷景仁为秘书郎，其馀百官，悉依天朝之制。靖辞不受。亮，咸之孙。廓，谟之曾孙。鲜之，浑之玄孙。景仁，融之曾孙也。景仁学不为文，敏有思致，口不谈义，深达理体。至于国典、朝仪、旧章、记注，莫不撰录，识者知其有当世之志。

冬十二月，彗星出天津，入太微，络紫微，八十馀日而灭。魏主嗣复召诸儒术士问之曰：“今四海分裂，灾咎之应果在何国。朕甚畏之。卿辈尽言，勿有所隐”。众推崔浩使对，浩曰：“夫灾异之兴，皆象人事，人苟无衅，又何畏焉。昔王莾将篡汉，彗星出入，正与今同。国家主尊臣卑，民无异望。晋室陵夷，危亡不远，彗之为异，其刘裕将篡之应乎。”众无以易其言。

宋公裕以谶云：“昌明之后尚有二帝”，乃使中书侍郎王韶之与帝左右密谋鸩帝，而立琅邪王德文。德文常在帝左右，饮食寝处，未尝暂离。韶之伺之经时，不得间。会德文有疾，出居于外，戊寅，韶之以散衣缢帝于东堂。韶之，廙之曾孙也。裕因称遗诏，奉德文即皇帝位，大赦。

恭帝元熙元年春正月甲午，征宋公裕入朝，进爵为王，裕辞。

初，司马楚之奉其父荣期之丧归建康，会宋公裕诛翦宗室之有才望者，楚之叔父宣期、兄贞之皆死，楚之亡匿竟陵蛮中。及从祖休之自江陵奔秦，楚之亡之汝、颍间，聚众以谋复仇。楚之少有英气，能折节下士，有众万馀，屯据长社。裕使刺客沐谦往刺之。楚之待谦甚厚，谦欲发，未得间。乃夜称疾，知楚之必往问疾，因欲刺之。楚之果自赍汤药往视之，情意勤笃，谦不忍发，乃出匕首于席下，以状告之，曰：“将军深为刘裕所忌，愿勿轻率以自保全。”遂委身事之，为之防卫。

时宗室多逃亡在河南，有司马文荣者，帅乞活千馀户屯金墉城南，又有司马道恭自东垣帅三千人屯城西，司马顺明帅五千人屯陵云台，司马楚之屯柏谷坞，皆降于魏。

秋七月，宋公裕始受进爵之命。八月，移镇寿阳。以度支尚书刘怀慎为督淮北诸军事、徐州刺史，镇彭城。九月，宋王裕自解扬州牧。冬十二月辛卯，宋王裕加殊礼，进王太妃为太后，世子为太子。

宋武帝永初元年春正月，宋王欲受禅而难于发言，乃集朝臣宴饮，从容言曰：“桓玄篡位，鼎命已移。我首唱大义，兴复帝室，南征北伐，平定四海，功成业着，遂荷九锡。今年将衰暮，崇极如此，物忌盛满，非可久安。今欲奉还爵位，归老京师。”群臣惟盛称功德，莫谕其意。日晚，坐散。中书令傅亮还外乃悟，而宫门已闭，亮叩扉请见，王即开门见之。亮入但曰：“臣暂宜还都。”王解其意，无复他言，直云：“须几人自送。”亮曰：“数十人可也。”实时奉辞。亮出已夜，见长星竟天，拊髀叹曰：“我常不信天文，今始验矣。”亮至建康。

夏四月，征王入朝。王留子义康为都督豫司雍并四州诸军事、豫州刺史，镇寿阳。义康尚幼，以相国参军南阳刘湛为长史，决府州事。湛自弱年即有宰物之情，常自比管、葛，博涉书史，不为文章，不喜谈议，王甚重之。

六月壬戌，王至建康，傅亮讽晋恭帝禅位于宋，具诏草呈帝，使书之。帝欣然操笔，谓左右曰：“桓玄之时，晋氏已无天下，重为刘公所延，将二十载。今日之事，本所甘心。”遂书赤纸为诏。甲子，帝逊于琅邪第，百官拜辞，秘书监徐广流涕哀恸。

丁卯，王为坛于南郊，即皇帝位。礼毕，自石头备法驾入建康宫。徐广又悲感流涕，侍中谢晦谓之曰：“徐公得无小过。”广曰：“君为宋朝佐命，身是晋室遗老，悲欢之事，固不可同。”广，邈之弟也。帝临太极殿，大赦，改元。其犯乡论清议，一皆荡涤，与之更始。

裴子野论曰:昔重华受终，四凶流放，武王克殷，顽民迁洛。天下之恶一也，乡论清议，除之，过矣。

奉晋恭帝为零陵王，优崇之礼，皆仿晋初故事，即宫于故秣陵县，使冠军将军刘遵考将兵防卫。降褚后为王妃。

追尊皇考为孝穆皇帝，皇妣赵氏为孝穆皇后，尊王太后萧氏为皇太后。上事萧太后素谨，及即位，春秋已高，每旦入朝太后，未尝失时刻。

诏“晋氏封爵，当随运改，独置始兴、庐陵、始安、长沙、康乐五公，降爵为县公及县侯，以奉王导、谢安、温峤、陶侃、谢玄之祀，其宣力义熙，豫同艰难者，一仍本秩。”

庚午，以司空道怜为太尉，封长沙王。追封司徒道规为临川王，以道怜子义庆袭其爵。其馀功臣徐羡之等，增位、进爵各有差。追封穆之为南康郡公，王镇恶为龙阳县侯。上每叹念穆之曰：“穆之不死，当助我治天下。可谓人之云亡，邦国殄瘁。。”又曰：“穆之死，人轻易我。”

立皇子桂阳公义真为庐陵王，彭城公义隆为宜都王，义康为彭城王。己卯，改《泰始历》为《永初历》。秋八月辛未，追谥妃臧氏为敬皇后，立王太子义符为皇太子。

二年。初，帝以毒酒一罂授前琅邪郎中令张伟，使鸩零陵王。伟叹曰：“鸩君以求生，不如死。”乃于道自饮而卒。伟，邵之兄也。太常褚秀之，侍中褚淡之，皆王之妃兄也，王每生男，帝辄令秀之兄弟方便杀之。王自逊位，深虑祸及，与褚妃共处一室，自煮食于床前，饮食所资，皆出褚妃，故宋人莫得伺其隙。九月，帝令淡之与兄右卫将军叔度往视妃，妃出就别室相见。兵人逾垣而入，进药于王。王不肯饮，曰：“佛教，自杀者不复得人身。”兵人以被掩杀之。帝帅百官临于朝堂三日。

晋安帝义熙十三年夏五月乙未，齐郡太守王懿降于魏，上书言：“刘裕在洛，宜发兵绝其归路，可不战而克。”魏主嗣善之。崔浩侍讲在前，嗣问之曰：“刘裕伐姚泓，果能克乎。”对曰：“克之。”嗣曰：“何故。”对曰：“昔姚兴好事虚名而少实用，子泓懦而多病，兄弟乖争。裕乘其危，兵精将勇，何故不克。”嗣曰：“裕才何如慕容垂。”对曰：“胜之。垂藉父兄之资，修复旧业，国人归之，若夜虫之就火，少加倚仗，易以立功。刘裕奋起寒微，不阶尺土，讨灭桓玄，兴复晋室，北禽慕容超，南枭卢循，所向无前，非其才之过人，安能如是乎。”嗣曰：“裕既入关，不能进退，我以精骑直捣彭城、寿春，裕将若之何。”对曰：“今西有屈丐，北有柔然，窥伺国隙。陛下既不可亲御六师，虽有精兵，未睹良将。长孙嵩长于治国，短于用兵，非刘裕敌也。兴兵远攻，未见其利，不如且安静以待之。裕克秦而归，必篡其主。关中华戎杂错，风俗劲悍，裕欲以荆扬之化施之函、秦，此无异解衣包火，张罗捕虎，虽留兵守之，人情未洽，趋尚不同，适足为寇敌之资耳。愿陛下按兵息民以观其变，秦地终为国家之有，可坐而守也。”嗣笑曰：“卿料之审矣。”浩曰：“臣尝私论近世将相之臣，若王猛之治国，苻坚之管仲也。慕容恪之辅幼主，慕容𬀩之霍光也。刘裕之平祸乱，司马德宗之曹操也。”嗣曰：“屈丐何如？”浩曰：“屈丐国破家覆，孤孑一身，寄食姚氏，受其封殖。不思酬恩报义，而乘时徼利，盗有一方，结怨四邻。撅竖小人，虽能纵暴一时，终当为人所吞食耳。”嗣大悦，语至夜半，赐浩御缥醪十觚，水精盐一两，曰：“朕味卿言，如此盐、酒，故欲与卿共飨其美。”然犹命长孙嵩、叔孙建各简精兵伺裕西过，自成皋济河，南侵彭、沛，若不时过，则引兵随之。

宋武帝永初三年。初，魏主闻高祖克长安，大惧，遣使请和，自是每岁交聘不绝。及高祖殂，殿中将军沈范等奉使在魏，还，及河，魏主遣人追执之。议发兵取洛阳、虎牢、滑台。崔浩谏曰：“陛下不以刘裕欻起，纳其使贡，裕亦敬事陛下。不幸今死，遽乘丧伐之，虽得之不足为美。且国家今日亦未能一举取江南也，而徒有伐丧之名，窃为陛下不取。臣谓宜遣人吊祭，存其孤弱，恤其凶灾，使义声布于天下，则江南不攻自服矣。况裕新死，党与未离，兵临其境，必相帅拒战，功不可必。不如缓之，待其强臣争权，变难必起，然后命将出师，可以兵不疲劳，坐收淮北也。”魏主曰：“刘裕乘姚兴之死而灭之，今我乘裕丧而伐之，何为不可。”浩曰：“不然。姚兴死，诸子交争，故裕乘衅伐之。今江南无衅，不可比也。”魏主不从。假司空奚斤节，加晋兵大将军、行扬州刺史，使督宋兵将军、交州刺史周几，吴兵将军、广州刺史公孙表同入寇。

冬十月，魏军将发，公卿集议于监国之前，以先攻城与先略地。奚斤欲先攻城，崔浩曰：“南人长于守城，昔苻氏攻襄阳，经年不拔。今以大兵坐攻小城，若不时克，挫伤军势，敌得徐严而来，我怠彼锐，此危道也。不如分军略地，至淮为限，列置守宰，收敛租谷，则洛阳、滑台虎牢更在军北，绝望南救，必沿河东走，不则为囿中之物，何忧其不获也。”公孙表固请攻城，魏主从之。于是奚斤等帅步骑二万济河，营于滑台之东。时司州刺史毛德祖戍虎牢，东郡太守王景度告急于德祖，德祖遣司马翟广等将步骑三千救之。

先是，司马楚之聚众在陈留之境，闻魏兵济河，遣使迎降。魏以楚之为征南将军、荆州刺史，使侵扰北境。德祖遣长社令王法政将五百人戍邵陵，将军刘怜将二百骑戍雍丘以备之。楚之引兵袭怜，不克。会台送军资，怜出迎之，酸枣民王玉驰以告魏。丁酉，魏尚书滑稽引兵袭仓垣，兵吏悉逾城走，陈留太守冯翊严棱诣斤降。魏以王玉为陈留太守，给兵守仓垣。

奚斤等攻滑台，不拔，求益兵。魏主怒，切责之。壬辰，自将诸国兵五万馀人南出天关，逾恒岭，为斤等声援。

十一月，魏太子焘将兵出屯塞上，使安定王弥与安同居守。庚戌，奚斤等急攻滑台，拔之。王景度出走，景度司马阳瓒为魏所执，不降而死。魏主以成皋侯苟儿为兖州刺史，镇滑台。斤等进击翟广等于土楼，破之。乘胜进逼虎牢，毛德祖与战，屡破之。魏主别遣黑槊将军于栗䃅将三千人屯河阳，谋取金墉，德祖遣振威将军窦晃等缘河拒之。十二月丙戌，魏主至冀州，遣楚兵将军、徐州刺史叔孙建将兵自平原济河，徇青、兖。豫州刺史刘粹遣治中高道瑾将步骑五百据项城，徐州刺史王仲德将兵屯湖陆。于栗䃅济河，与奚斤并力攻窦晃等，破之。魏主遣中领军代人娥清、期思侯柔然闾大肥将兵七千人会周几、叔孙建南渡河，军于碻磝。癸未，兖州刺史徐琰弃尹卯南走，于是泰山、高平、金乡等郡皆没于魏。叔孙建等东入青州，司马爱之、季之先聚众于济东，皆降于魏。

戊子，魏兵逼虎牢。青州刺史东莞竺夔镇东阳城，遣使告急。己丑，诏南兖州刺史檀道济监征讨诸军事，与王仲德共救之。庐陵王义真遣龙骧将军沈叔狸将三千人就刘粹，量宜赴援。

营阳王景平元年春正月，魏于栗䃅攻金墉。癸卯，河南太守王涓之弃城走。魏主以栗䃅为豫州刺史，镇洛阳。庚申，檀道济军于彭城。

魏叔孙建入临淄，所向城邑皆溃，竺夔聚民保东阳城，其不入城者，使各依据山险，芟夷禾稼，魏军至，无所得食。济南太守垣苗帅众依夔。

刁雍见魏主于邺，魏主曰：“叔孙建等入青州，民皆藏避，攻城不下。彼素服卿威信，今遣卿助之。”乃以雍为青州刺史，给雍骑，使行募兵以取青州。魏兵济河向青州者凡六万骑，刁雍募兵得五千人，抚慰士民，皆送租供军。

三月，魏奚斤、公孙表等共攻虎牢，魏主自邺遣兵助之。毛德祖于城内穴地入七丈，分为六道，出魏围外，募敢死之士四百人，使参军范道基等帅之，从穴中出，掩袭其后。魏兵惊扰，斩首数百级，焚其攻具而还。魏兵虽退散，随复更合，攻之益急。

奚斤自虎牢将步骑三千攻颍川太守李元德等于许昌，元德等败走。魏以颍川人庾龙为颍川太守，戍许昌。

毛德祖出兵与公孙表大战，从朝至晡，杀魏兵数百。会奚斤自许昌还，合击德祖，大破之，亡甲士千馀人，复婴城自守。魏主又遣万馀人从白沙渡河，屯濮阳南。

朝议以项城去魏不远，非轻军所抗，使刘粹召高道瑾还寿阳，若沈叔狸已进，亦宜且追。粹奏“魏攻虎牢，未复南向，若遽摄军舍项城，则淮西诸郡无所凭依。沈叔狸已顿肥口，又不宜遽退。”时李元德帅散卒二百至项，刘粹使助高道瑾戍守，请宥其奔败之罪，朝议并许之。

乙巳，魏主畋于韩陵山，遂如汲郡，至枋头。

初，毛德在北，与公孙表有旧。表有权略，德祖患之，乃与交通音问，密遣人说奚斤，云表与之连谋。每答表书，辄多所治定。表以书示斤，斤疑之，以告魏主。先是，表与太史令王亮少同营署，好轻侮亮。亮奏“表置军虎牢东，不得便地，故令贼不时灭。”魏主素好术数，以为然，积前后忿，使人夜就帐中缢杀之。

乙卯，魏主济自灵昌津，遂如东郡、陈留。

叔孙建将三万骑逼东阳城，城中文武才一千五百人，竺夔、垣苗悉力固守，时出奇兵击魏，破之。魏步骑绕城列陈十馀里，大治攻具。夔作四重堑，魏人填其三重，为撞车以攻城。夔遣人从地道中出，以大麻緪挽之令折。魏人复作长围，进攻逾急。历时浸久，城转随坏，战士多死伤，馀众困乏，旦暮且陷。檀道济至彭城，以司、青二州并急，而所领兵少，不足分赴，青州道近，竺夔兵弱，乃与王仲德兼行先救之。

甲子，刘粹遣李元德袭许昌，斩庾龙，元德因留绥抚，并上租粮。

魏主至盟津，于栗䃅造浮桥于治阪津。乙丑，魏主引兵北济，西如河内。娥清、周几、闾大肥徇地至湖陆、高平，民屯聚而射之，清等尽攻破高平诸县，灭数千家，掳掠万馀口。兖州刺史郑顺之戍湖陆，以兵少不敢出。

魏主又遣并州刺史伊楼拔助奚斤攻虎牢，毛德祖随方抗拒，颇杀魏兵，而将士稍零落。

夏四月丁卯，魏主如成皋，绝虎牢汲河之路。停三日，自督众攻城，竟不能下，遂如洛阳，观《石经》，遣使祀嵩高。

叔孙建攻东阳，堕其城北三十许步。刁雍请速入，建不许，遂不克。及闻檀道济等将至，雍又谓建曰：“贼畏官军突骑，以锁连车为函陈。大岘以南，处处狭隘，车不得方轨，雍请将所募兵五千据险以邀之，破之必矣。”时天暑，魏军多疫，建曰：“兵人疫病过半，若相持不休，兵自死尽，何须复战。今全军而返，计之上也。”己巳，道济军于临朐。壬申，建等烧营及器械而遁。道济至东阳，粮尽不能追。竺夔以东阳城坏，不可守，移镇不其城。

叔孙建自东阳趋滑台，道济分遣王仲德向尹卯。道济停军湖陆，仲德未至尹卯，闻魏兵已远，还就道济。刁雍遂留镇尹卯，招集谯、梁、彭、沛民五千馀家，置二十七营以领之。

闰四月丁未，魏主如河内，登太行，至高都。

叔孙建自滑台西就奚斤，共攻虎牢。虎牢被围二百日，无日不战，劲兵战死殆尽，而魏增兵转多。魏人毁其外城，毛德祖于其内更筑三重城以拒之，魏人又毁其二重。德祖唯保一城，昼夜相拒，将士眼皆生创，德祖抚之以恩，终无离心。时檀道济军湖陆，刘粹军项城，沈叔狸军高桥，皆畏魏兵强，不敢进。丁巳，魏人作地道以泄虎牢城中井，井深四十丈，山势峻峭，不可得防，城中人马渴乏，被创者不复出血，重以饥疫。魏仍急攻之，已未，城陷。将士欲扶德祖出走，德祖曰：“我誓与此城俱毙，义不使城亡而身存也。”魏主命将士“得德祖者，必生致之”。将军代人豆代田执德祖以献。将佐在城中者皆为魏所虏，唯参军范道基将二百人突围南还，魏士卒疫死者亦什二三。奚斤等悉定司、兖、豫诸郡县，置守宰以抚之。魏主命周几镇河南，河南人安之。徐羡之、傅亮、谢晦以亡失境土，上表自劾，诏勿问。

五月，魏主还平城。秋九月乙亥，魏主还宫。召奚斤还平城，留兵守虎牢。使娥清、周几镇枋头。以司马楚之所将户口置汝南南阳南顿新蔡四郡，以益豫州。

冬十一月，魏周几寇许昌，许昌溃，颍川太守李元德奔项。戊辰，魏人围汝阳，太守王公度亦奔项。刘粹遣其将姚耸夫等将兵助守项城。魏人夷许昌城，毁锺城，以立封疆而还。

宋武帝永初元年秋八月癸酉，立王太子义符为皇太子。

三年春三月，上不豫，太尉长沙王道怜、司空徐羡之、尚书仆射傅亮、领军将军谢晦、护军将军檀道济并入侍医药。群臣请祈祷神袛，上不许，唯使侍中谢方明以疾告宗庙而已。上性不信奇怪，微时多符瑞，及贵，史官审以所闻，上拒而不答。

檀道济出为镇北将军、南兖州刺史，镇广陵，悉监淮南诸军。

皇太子多狎群小谢晦言于上曰：“陛下春秋既高，宜思存万世，神器至重，不可使负荷非才。”上曰：“庐陵何如？”晦曰：“臣请观焉。”出造庐陵王义真，义真盛欲与谈，晦不甚答。晦还曰：“德轻于才，非人主也。”丁未，出义真为都督南豫豫雍司秦并六州诸军事、车骑将军、开府仪同三司、南豫州刺史。

夏五月，帝疾甚，召太子诫之曰：“檀道济，虽有干略而无远志，非如兄韶有难御之气也。徐羡之、傅亮，当无异图，谢晦，数从征伐，颇识机变，若有同异，必此人也。”又为手诏曰：“后世若有幼主，朝事一委宰相，母后不烦临朝。”司空徐羡之、中书令傅亮、领军将军谢晦、镇北将军檀道济同被顾命。癸亥，帝殂于西殿。太子即皇帝位，年十七，大赦，尊皇太后曰太皇太后，立妃司马氏为皇后。

文帝元嘉元年。营阳王居丧无礼，好与左右狎昵，游戏无度。特进致仕范泰上封事曰：“伏闻陛下时在后园，颇习武备，鼓鞞在宫，声闻于外。黩武掖庭之内，喧哗省闼之间，非徒不足以威四夷，祗生远近之怪。陛下践祚，委政宰臣，实同高宗谅暗之美，而更亲狎小人，惧非社稷至计，经世之道也。”不听。

南豫州刺史庐陵王义真，警悟爱文义，而性轻易，与太子左卫率谢灵运、员外常侍颜延之、慧琳道人情好款密，尝云：“得志之日，以灵运、延之为宰相，慧琳为西豫州都督。”灵运性褊傲，不遵法度，自谓才能宜参权要，常怀愤邑。延之嗜酒放纵。

徐羡之等恶义真与灵运等游。于是羡之等以为灵运、延之构扇异同，非毁执政，出灵运为永嘉太守，延之为始安太守。

义真至历阳，多所求索，执政每裁量不尽与，义真深怨之，数有不平之言。又表求还都，咨议参军何尚之屡谏不听。时羡之等已密谋废帝，而次立者应在义真，乃因义真与帝有隙，先奏列其罪恶，废为庶人，徙新安郡。前吉阳令堂邑张约之上疏曰：“庐陵王少蒙先皇优慈之遇，长受陛下睦爱之恩，故在心必言，所怀必亮，容犯臣子之道，致招骄恣之愆。至于天姿夙成，实有卓然之美，宜在容养，录善掩瑕，训尽义方，进退以渐。今猥加剥辱，幽徙远郡，上伤陛下棠棣之笃，下令远近恇然失图。臣伏思大宋开基造次，根条未繁，宜广树藩戚，敦睦以道。人谁无过，贵能自新。以武皇之爱子，陛下之懿弟，岂可以其一眚，长致沦弃哉。”书奏，以约之为梁州府参军，寻杀之。

夏四月，徐羡之等以南兖州刺史檀道济先朝旧将，威服殿省，具有兵众，乃召道济及江州刺史王弘入朝。五月，皆至建康，以废立之谋告之。

甲申，谢晦以领军府屋败，悉令家人出外，聚将士于府内。又使中书舍人邢安泰、潘盛为内应。夜，邀檀道济同宿，晦悚动不得眠，道济就寝便熟，晦以此服之。

时帝于华林园为列肆，亲自沽卖。又与左右引船为乐，夕游天渊池，即龙舟而寝。乙酉诘旦，道济引兵居前，羡之等继其后，入自云龙门，安泰等先诫宿卫，莫有御者。帝未兴，军士进杀二侍者，伤帝指，扶出东合，收玺绶，群臣拜辞，卫送故太子宫。

侍中程道惠劝羡之等立皇弟南豫州刺史义恭。羡之等以宜都王义隆素有令望，又多符瑞，乃称皇太后令，数帝过恶，废为营阳王，以宜都王纂承大统，赦死罪以下。又称皇太后令，奉还玺绶。并废皇后为营阳王妃，迁营阳王于吴。使檀道济入守朝堂。王至吴，止金昌亭。六月癸丑，羡之等使邢安泰就弑之。王多力，突走出昌门，追者以门关踣而弑之。

裴子野论曰:古者人君养子，能言而师授之辞，能行而傅相之礼。宋之教诲，雅异于斯，居中则任仆妾，处外则近趋走。太子、皇子，有师有侍，是二职者，皆台皂也。制其行止，授其法则，导达臧否，罔弗由之，言不及于礼义，识不达于今古，谨敕者能劝之以吝啬，狂愚者或诱之以凶慝。虽有师傅，多以耆艾大夫为之，虽有友及文学，多以膏粱年少为之，具位而已，亦弗与游。幼王临州，长史行事，宣传教命，又有典签，往往专恣，窃弄威权，是以本枝虽茂，而端良甚寡。嗣君冲幼，世继奸回，虽恶物丑类，天然自出，然习则生常，其流远矣。降及太宗，举天下而弃之，亦昵比之为也。呜呼，有国有家，其鉴之矣。

傅亮帅行台百官奉法驾，迎宜都王于江陵。祠部尚书蔡廓至寻阳，遇疾不堪前。亮与之别，廓曰：“营阳在吴，宜厚加供奉，一旦不幸，卿诸人有弑主之名，欲立于世，将可得邪。”时亮已与羡之议害营阳王，乃驰信止之，不及。羡之大怒曰：“与人共计议，如何旋背即卖恶于人邪。”羡之等又遣使者杀前庐陵王义真于新安。

羡之以荆州地重，恐宜都王至，或别用人，乃亟以录命除领军将军谢晦行都督荆湘等七州诸军事、荆州刺史，欲令居外为援，精兵旧将，悉以配之。

秋七月，行台至江陵，立行门于城南，题曰：“大司马门”。傅亮帅百僚诣门上表，进玺绂，仪物甚盛。宜都王时年十八，下教曰：“猥以不德，谬降大命，顾已兢悸，何以克堪。辄当暂归朝廷，展哀陵寝，并与贤彦申写所怀。望体其心，勿为辞费。”府州佐史并称臣，请题榜诸门，一依宫省，王皆不许。教州、府、国纲纪宥其统内见刑，原逋责。

诸将佐闻营阳、庐陵王死，皆以为疑，劝王不可东下。司马王华曰：“先帝有大功于天下，四海所服，虽嗣主不纲，人望未改。徐羡之中才寒士，傅亮布衣诸生，非有晋宣帝、王大将军之心明矣，受寄崇重，未容遽敢背德。畏庐陵严断，将来必不自容。以殿下宽睿慈仁，远近所知，且越次奉迎，冀以见德，悠悠之论，殆必不然。又羡之等五人同功并位，孰肯相让。就怀不轨，势必不行。废主若存，虑其将来受祸，致此杀害。盖由贪生过深，宁敢一朝顿怀逆志。不过欲握权自固，以少主仰待耳。殿下但当长驱六辔，以副天人之心。”王曰：“卿复欲为宋昌邪。”长史王昙首、南蛮校尉刘彦之皆劝王行，昙首仍陈天人符应，王乃曰：“诸公受遗，不容背义。且劳臣旧将，内外充满，今兵力又足以制物，夫何所疑。”乃命王华总后任，留镇荆州。王欲使刘彦之将兵前驱，彦之曰：“了彼不反，便应朝服顺流。若使有虞，此师既不足恃，更开嫌隙之端，非所以副远迩之望也。”会雍州刺史褚叔度卒，乃遣彦之权镇襄阳。

甲戌，王发江陵，引见傅亮，号泣，哀动左右。既而问义真及少帝薨废本末，悲哭呜咽，侍侧者莫能仰视。亮流汗沾背不能对，乃布腹心于到彦之、王华等，深自结纳。王以府、州文武严兵自卫，台所遣百官众力不得近部伍。中兵参军朱容子抱刀处王所乘舟户外，不解带者累旬。

八月丙申，宜都王至建康，群臣迎拜于新亭。徐羡之问傅亮曰：“王可方谁。”亮曰：“晋文、景以上人。”羡之曰：“必能明我赤心。”亮曰：“不然。”

丁酉，王谒初宁陵，还止中堂，百官奉玺绶，王辞让数四，乃受之，即皇帝位于中堂。备法驾入宫，御太极前殿，大赦，改元，文武赐位二等。

戊戌，谒太庙，诏复庐陵王先封，迎其柩及孙修华、谢妃还建康。

庚子，以行荆州刺史谢晦为真。晦将行，与蔡廓别，屏人问曰：“吾其免乎。”廓曰：“卿受先帝顾命，任以社稷，废昏立明，义无不可。但杀人二兄，而以之北面，挟震主之威，据上流之重，以古推今，自免为难。”晦始惧不得去，既发，顾望石头城喜曰：“今得脱矣。”

癸卯，徐羡之进位司徒，王弘进位司空，傅亮加开府仪同三司，谢晦进号卫将军，檀道济进号征北将军。

有司奏车驾依故事临华林园听讼。诏曰：“政刑多所未悉，可如先者，二公推讯。”

帝以王昙首、王华为侍中，昙首领右卫将军，华领骁骑将军，朱容子为右军将军。

甲辰，徐羡之等欲即以到彦之为雍州，帝不许，征彦之为中领军，委以戎政。彦之自襄阳南下，谢晦已至镇，虑彦之不过已。彦之至杨口，步往江陵，深布诚款，晦亦厚自结纳。彦之留马及利剑、名刀以与晦，晦由此大安。

二年春正月，徐羡之、傅亮上表归政，表三上，帝乃许之。丙寅，始亲万机。羡之仍逊位还第，徐佩之、程道惠及吴兴太守王韶之等并谓非宜，敦劝甚苦，乃复奉诏视事。

秋八月，王弘自以始不预定策，不受司空，表让弥年，乃许之。

十一月，初，会稽孔宁子为帝镇西咨议参军，及即位，以宁子为步兵校尉。与侍中王华并有富贵之愿，疾羡之、傅亮专权，日夜构之于帝。会谢晦二女当适彭城王义康、新野侯义宾，遣其妻曹氏及长子世休送女至建康。帝欲诛羡之、亮，并发兵讨晦，声言当伐魏，取河南，又言拜京陵，治行装舰。亮与晦书曰：“薄伐河朔，事犹未已，朝野之虑，忧惧者多。”又言：“朝士多谏北征，上当遣外监万幼宗往相咨访。”时朝廷处分异常，其谋颇泄。

三年春正月，谢晦弟黄门侍郎㬭驰使告晦,晦犹谓不然,以傅亮书示参军何承天曰：“计幼宗一二日必至。傅公虑我好事，故先遣此书。”承天曰：“外间所闻，咸谓西讨已定，幼宗岂有上理。”晦尚谓虚妄，使承天豫立答诏启草，言：“伐魏宜须明年”。江夏内史程道惠得寻阳人书，言：“朝廷将有大处分，其事已审”，使其辅国府中兵参军乐冏封以示晦。晦问承天曰：“若果尔，卿令我云何。”对曰：“蒙将军殊顾，常思报德，事变至矣，何敢隐情。然明日戒严，动用军法，区区所怀，惧不得尽。”晦惧，曰：“卿岂欲我自裁邪。”承天曰：“尚未至此。以王者之重，举天下以攻一州，大小既殊，逆顺又异，境外求全。上计也。其次，以腹心将兵屯义阳，将军自帅大众战于夏口，若败，即趋义阳，以出北境，其次也。”晦良久曰：“荆州用武之地，兵粮易给，聊且决战，走复何晚。”乃使承天造立表檄。又与卫军咨议参军琅邪颜邵谋举兵，邵饮药而死。

晦立幡戒严，谓司马庾登之曰：“今当自下，欲屈卿以三千人守城，备御刘粹。”登之曰：“下官亲老在都，又素无部众，情计二三，不敢受此旨。”晦仍问诸将佐“战士三千，足守城否。”南蛮司马周超对曰：“非徒守城而已，若有外寇，可以立功。”登之因曰：“超必能办，下官请解司马、南郡以授之。”晦即于坐命超为司马，领南义阳太守。转登之为长史，南郡如故。

帝以王弘、檀道济始不预废弑之谋，弘弟昙首又为帝所亲委，事将发，密使报弘，且召道济，欲使讨晦。王华等皆以为不可，帝曰：“道济止于胁从，本非创谋，杀害之事，又所不关，吾抚而使之，必将无虑。”乙丑，道济至建康。

丙寅，下诏暴羡之、亮、晦杀营阳王、庐陵王之罪，命有司诛之。且曰：“晦据有上流，或不即罪，朕当亲帅六师，为其过防。可遣中领军到彦之即日电发，征北将军檀道济骆驿继路，符卫军府州，以时收翦，已命雍州刺史刘粹等断其走伏。罪止元凶，馀无所问。”

是日，诏召羡之、亮。羡之行至西明门外，谢㬭正直，遣报亮，云：“殿内有异处分”。亮辞以嫂病暂还，遣信报羡之，羡之还西州，乘内人问讯车出郭，步走至新林，入陶灶中自经死。亮乘车出郭门，乘马奔兄迪墓，屯骑校尉郭泓收之。至广莫门，上遣中书舍人以诏书示亮，并谓曰：“以公江陵之诚，当使诸子无恙。”亮读诏书讫，曰：“亮受先帝布衣之眷，遂蒙托。黜昏立明，社稷之计也，欲加之罪，其无辞乎。”于是诛亮，而徙其妻子于建安。诛羡之二子，而宥其兄子佩之。又诛晦子世休，收系谢㬭。

帝将讨谢晦，问策于檀道济。对曰：“臣昔与晦同从北征，入关十策，晦有其九，才略明练，殆为少敌。然未尝孤军决胜，戎事恐非其长。臣悉晦智，晦悉臣勇，今奉王命而讨之，可未陈而擒也。”丁卯，征王弘为侍中、司徒、录尚书事、扬州刺史，以彭城王义康为都督荆湘等八州诸军事、荆州刺史。

乐冏复遣使告谢晦以徐、傅及㬭等已诛。晦先举羡之、亮哀，次发子弟凶问，既而自出射堂勒兵。晦从高祖征讨，指麾处分，莫不曲尽其宜，数日间，四远投集，得精兵三万人。乃奉表称羡之、亮等忠贞，横被冤酷。且言：“臣等若志欲执权，不专为国，初废营阳，陛下在远，武皇之子尚有童幼，拥以号令，谁敢非之。岂得溯流三千里，虚馆七旬，仰望鸾旗者哉。故庐陵王于营阳之世积怨犯上，自贻非命。不有所废，将何以兴。耿弇不以贼遗君父，臣亦何负于宋室邪。此皆王弘、王昙首、王华险躁猜忌，谗构成祸。今当举兵以除君侧之恶。”

帝下诏戒严，大赦。诸军相次进路，以讨谢晦。晦以弟遁为竟陵内史，将万人总留任，帅众二万发江陵，列舟舰自江津至于破冢，旌旗蔽日。叹曰：“恨不得以此为勤王之师。”

二月庚申，上发建康。命王弘与彭城王义康居守，入居中书下省。侍中殷景仁参掌留任。帝姊会稽公主留止台内，总摄六宫。

谢晦自江陵东下，何承天留府不从。晦至江口，到彦之已至彭城洲。庾登之据巴陵，畏懦不敢进。会霖雨连日，参军刘和之曰：“彼此各有雨耳。檀征北寻至，东军方强，唯宜速战。”登之恇怯，使小将陈祐作大囊，贮茅悬于帆樯，云可以焚舰，用火宜须晴，以缓战期。晦然之，停车十五日。乃使中兵参军孔延秀攻将军萧欣于彭城洲，破之。又攻洲口栅，陷之。诸将咸欲退还夏口，到彦之不可，乃保隐圻。晦又上表自讼，且自矜其捷，曰：“陛下若枭四凶于庙庭，悬三监于绛阙，臣便勒众旋旗，还保所任。”

初，晦与徐羡之、傅亮为自全之计，以为晦据上流而檀道济镇广陵，各有强兵，足以制朝廷。羡之、亮居中秉权，可得持久。及闻道济帅众来上，惶惧无计。

道济既至，与到彦之军合，牵舰缘岸。晦始见舰数不多，轻之，不即出战。至晚，因风帆上，前后连咽，西人离沮，无复斗心。戊辰，台军至忌置洲尾，列舰过江，晦军一时皆溃。晦夜出，投巴陵，得小船还江陵。

先是，帝遣雍州刺史刘粹自陆道帅步骑袭江陵，至沙桥，周超帅万馀人逆战，大破之，士众伤死者过半。俄而晦败问至。初，晦与粹善，以粹子旷之为参军，帝疑之，王弘曰：“粹无私，必无忧也。”及受命南讨，一无所顾，帝以此嘉之。晦亦不杀旷之，遣还粹所。

丙子，帝自芜湖东还。

晦至江陵，无它处分，惟愧谢周超而已。其夜，超舍军单舸诣到彦之降。晦众散略尽，乃携其弟遁等七骑北走。遁肥壮，不能乘马，晦每待之，行不得速。己卯，至安陆延头，为戍主光顺之所执，槛送建康。

到彦之至马头，何承天自归。彦之因监荆州府事，以周超为参军，刘粹以沙桥之败告，乃执之。于是诛晦、㬭、遁及其兄弟之子,并同党孔延秀、周超等。晦女彭城王妃,被发徒跣,与晦诀曰：“大丈夫当横尸战场，奈何狼藉都市。”庾登之以无任，免官禁锢。何承天及南蛮行参军新兴王玄谟等皆见原。

三月辛巳，帝还建康，征谢灵运为秘书监，颜延之为中书侍郎，赏遇甚厚。

夏五月乙未，以檀道济为征南大将军、开府仪同三司、江州刺史。到彦之为南豫州刺史。

宋武帝永初元年夏六月，立皇子义康为彭城王。

文帝元嘉五年春正月，荆州刺史彭城王义康，性聪察，在州职事修治。左光禄大夫范泰谓司徒王弘曰：“天下事重，权要难居。卿兄弟盛满，当深存降挹。彭城王，帝之次弟，宜征还入朝，共参朝政。”弘纳其言。时大旱、疾疫，弘上表引咎逊位，帝不许。

六年春正月，王弘上表乞解州、录，以授彭城王义康，帝优诏不许。癸丑，以义康为侍中、都督扬南徐兖三州诸军事、司徒、录尚书事、领南徐州刺史。弘与义康二府并置佐领兵，共辅朝政。弘既多疾，且欲委远大权，每事推让义康，由是义康专总内外之务。

七年。彭城王义康与王弘并录尚书，义康意犹怏怏，欲得扬州，形于辞旨。以弘弟昙首居中，为上所亲委，愈不悦。弘以老病屡乞骸骨，昙首自求吴郡，上皆不许。义康谓人曰：“王公久病不起，神州讵宜卧治。”昙首劝弘减府中文武之半以授义康，上听割二千人义康乃悦。

九年夏六月戊寅，司徒、南徐州刺史彭城王义康改领扬州刺史。

十二年春三月，领军将军刘湛与仆射殷景仁素善，湛之入也，景仁实引之。湛既至，以景仁位遇本不逾已，而一旦居前，意甚愤愤。俱被时遇，以景仁专管内任，谓为间已，猜隙渐生。知帝信仗景仁，不可移夺。时司徒义康专秉朝权，湛尝为义康上佐，遂委心自结，欲因宰相之力以回上意，倾黜景仁，独当时务。

夏四月己巳，帝加景仁中书令、中护军，即家为府。湛加太子詹事。湛愈愤怒，使义康毁景仁于帝，帝遇之益隆。景仁对亲旧叹曰：“引之令入，入便噬人。”乃称疾解职，表疏累上，帝不许，使停家养病。

湛议遣人若劫盗者于外杀之，以为帝虽知，当有以解之，不能伤义康至亲之爱。帝微闻之，迁护军府于西掖门外，使近宫禁，故湛谋不行。

义康僚属及诸附丽湛者，潜相约勒，无敢历殷氏之门。彭城王主簿沛郡刘敬文父成，未悟其机，诣景仁求郡，敬文遽往谢湛曰：“老父悖耄，遂就殷铁干禄。由敬文暗浅，上负生成，阖门惭惧，无地自处。”唯后将军司马庾炳之游二人之间，皆得其欢心，而密输忠于朝廷。景仁卧家不朝谒，帝常使炳之衔命往来，湛不疑也。炳之，登之之弟也。

十二年春二月，司空、江州刺史永修公檀道济立功前朝，威名甚重，左右腹心并经百战，诸子又有才气，朝廷疑畏之。帝久疾不愈，刘湛说司徒义康，以为“宫车一日晏驾，道济不复可制”。会帝疾笃，义康言于帝，召道济入朝。其妻向氏谓道济曰：“高世之勋，自古所忌。今无事相召，祸其至矣。”既至，留之累月。帝稍间，将遣还，已下渚未发，会帝疾动，义康矫诏召道济入祖道，因执之。三月己未，下诏称“道济潜散金货，招诱剽猾，因朕寝疾，规肆祸心”。收付廷尉，并其子给事黄门侍郎植等十一人诛之，唯宥其孙孺。又杀司空参军薛彤、高进之，二人皆道济腹心，有勇力，时人比之关、张。道济见收，愤怒，目光如炬，脱帻投地曰：“乃坏汝万里长城。”魏人闻之，喜曰：“道济死，吴子辈不足复惮。”庚申，大赦，以中军将军南谯王义宣为江州刺史。

十六年春正月庚寅，司徒义康进位大将军、领司徒，南兖州刺史江夏王义恭进位司空。

十七年。司徒义康专总朝权。上羸疾积年，心劳辄发，屡至危殆。义康尽心营奉，药食非口所亲尝不进，或连夕不寐。内外众事皆专决施行。性好吏职，纠剔文案，莫不精尽。上由是多委以事，凡所陈奏，入无不可。方伯以下，并令义康选用，生杀大事，或以录命断之。势倾远近，朝野辐辏，每旦府门常有车数百乘，义康倾身引接，未尝懈倦。复能强记，耳目所经，终身不忘，好于稠人广席，标题所忆，以示聪明。士之干练者，多被意遇。尝谓刘湛曰：“王敬弘、王球之属，竟何所堪。坐取富贵，复那可解。”然素无学术，不识大体，朝士有才用者皆引入己府，府僚无施及忤旨者乃斥为台官。自谓兄弟至亲，不复存君臣形迹，率心而行，曾无猜防。私置僮六千馀人，不以言台。四方献馈，皆以上品荐义康，而以次者供御。上尝冬月啖甘，叹其形味并劣。义康曰：“今年甘殊有佳者。”遣人还东府取甘，大供御者三寸。领军刘湛与仆射殷景仁有隙，湛欲倚义康之重以倾之。义康权势已盛，湛愈推崇之，无复人臣之礼，上浸不能平。湛初入朝，上恩礼甚厚。湛善论治道，谙前代故事，叙致铨理，听者忘疲。每入云龙门，御者即解驾，左右及羽仪随意分散，不夕不出，以此为常。及晚节驱煽义康，上意虽内离，而接遇不改。尝谓所亲曰：“刘班初自西还宫，与语，常视日早晚，虑其将去。比入，吾亦视日早晚，苦其不去。”

殷景仁密言于上曰：“相王权重，非社稷计，宜少加裁抑。”上阴然之。

司徒左长史刘斌，湛之宗也。大将军从事中郎王履，谧之孙也。及主簿刘敬文、祭酒鲁郡孔胤秀，皆以倾谄有宠于义康。见上多疾，皆谓“宫车一日晏驾，宜立长君”。上尝疾笃，使义康具顾命诏，义康还省，流涕以告湛及景仁。湛曰：“天下艰难，讵是幼主所御。”义康、景仁并不答。而胤秀等辄就尚书议曹，索晋咸康末立康帝旧事，义康不知也。及上疾瘳，微闻之。而斌等密谋欲使大业终归义康，遂邀结朋党，伺察禁省，有不与己同者，必百方构陷之。又采拾景仁短长，或虚造异同以告湛。自是主相之势分矣。

义康欲以刘斌为丹阳尹，言次，启上陈其家贫。言未卒，上曰：“以为吴郡。”后会稽太守羊玄保求还，义康又欲以斌代之，启上曰：“羊玄保欲还，不审以谁为会稽。”上时未有所拟，仓猝曰：“我巳用王鸿。”自去年秋，上不复往东府。

五月癸巳，刘湛遭母忧去职。湛自知罪衅已彰，无复全地，谓所亲曰：“今年必败。常日正赖口舌争之，故得推迁耳。今既穷毒，无复此望，祸至其能久乎。”

上以司徒彭城王义康嫌隙已着，将成祸乱，冬十月戊申，收刘湛付廷尉，下诏暴其罪恶，就狱诛之，并诛其子黯、亮、俨及其党刘斌、刘敬文、孔胤秀等八人，徙尚书库部郎何默子等五人于广州，因大赦。是日，敕义康入宿，留止中书省。其夕，分收湛等。青州刺史杜骥勒兵殿内，以备非常。遣人宣旨告义康以湛等罪状。义康上表逊位，诏以义康为江州刺史，侍中、大将军如故，出镇豫章。

初，殷景仁卧疾五年，虽不见上，而密函去来，日以十数，朝政大小必以咨之，影迹周密，莫有窥其际者。收湛之日，景仁使拂拭衣冠，左右皆不晓其意。其夜，上出华林园延贤堂，召景仁。景仁犹称脚疾，以小床舆就坐，诛讨处分，一皆委之。

初，檀道济荐吴兴沈庆之忠谨晓兵，上使领队防东掖门。刘湛为领军，尝谓之曰：“卿在省岁久，比当相论。”庆之正色曰：“下官在省十年，自应得转，不复以此仰累。”收湛之夕，上开门召庆之，庆之戎服缚绔而入。上曰：“卿何意乃尔急装。”庆之曰：“夜半唤队主，不容缓服。”上遣庆之收刘斌，杀之。

骁骑将军徐湛之，逵之之子也，与义康尤亲厚，上深衔之。义康败，湛之被收，罪当死。其母会稽公主于兄弟为长嫡，素为上所礼，家事大小必咨而后行。高祖微时，常自于新洲伐荻，有纳布衫袄，臧皇后手所作也。既贵，以付公主曰：“后世有骄奢不节者，可以此衣示之。”至是，公主入宫见上，号哭，不复施臣妾之礼，以锦囊盛纳衣掷地曰：“汝家本贫贱，此是我母与汝父所作。今日得一饱餐，遽欲杀我儿邪。”上乃赦之。

吏部尚书王球，履之叔父也，以简淡有美名，为上所重。履性进利，深结义康及湛，球屡戒之，不从。诛湛之夕，履徒跣告球，球命左右为取履，先温酒与之，谓曰：“常日语汝云何。”履怖惧不得答。球徐曰：“阿父在，汝亦何忧。”上以球故，履得免死，废于家。

义康方用事，人争求亲昵，唯司徒主簿江湛早能自疏，求出为武陵内史。檀道济尝为其子求婚于湛，湛固辞，道济因义康以请之，湛拒之愈坚，故不染于二公之难。上闻而嘉之。湛，夷之子也。

彭城王义康停省十馀日，见上奉辞，便下渚，上唯对之恸哭，馀无所言。上遣沙门慧琳视之，义康曰：“弟子有还理不。”慧琳曰：“恨公不读数百卷书。”

初，吴兴太守谢述，裕之弟也，累佐义康，数有规益，早卒。义康将南，叹曰：“昔谢述唯劝吾退，刘班唯劝吾进。今班存而述死，其败也宜哉。”上亦曰：“谢述若存，义康必不至此。”

以征虏司马萧斌为义康咨议参军，领豫章太守，事无大小，皆以委之。斌，摹之之子也。使龙骧将军萧承之将兵防守。义康左右爱念者，并听随从，资奉优厚，信赐相系，朝廷大事皆报示之。

久之，上就会稽公主宴集，甚欢，主起再拜，叩头。悲不自胜。上不晓其意，自起扶之。主曰：“车子岁暮必不为陛下所容，今特请其命。”因恸哭，上亦流涕，指蒋山曰：“必无此虑。若违今誓，便是负初宁陵。”即封所饮酒赐义康，并书曰：“会稽姊饮宴忆弟，所馀酒，今封送。”故终主之身，义康德无恙。

臣光曰:文帝之于义康，友爱之情，其始非不隆也，终于失兄弟之欢，亏君臣之义。迹其乱阶，正由刘湛权利之心无有厌已。《诗》云：“贪人败类”，其是之谓乎。

征南兖州刺史江夏王义恭为司徒、录尚书事。戊寅，以临川王义庆为南兖州刺史。

冬十一月，殷景仁既拜扬州，羸疾遂笃，上为之敕西州道上不得有车声。癸丑，卒。

十二月癸亥，以光禄大夫王球为仆射。戊辰，以始兴王浚为扬州刺史。时浚尚幼，州事悉委后军长史范晔、主簿沈璞。晔，泰之子。璞，林子之子也。晔寻迁左卫将军，以吏部郎沈演之为右卫将军，对掌禁旅。又以庾炳之为吏部郎，俱参机密。演之，劲之曾孙也。

晔有俊才，而薄情浅行，数犯名教，为士林所鄙。性躁竞，自谓才用不尽，常怏怏不得志。吏部尚书何尚之言于帝曰：“范晔志趋异，常请出为广州刺史。若在内衅成，不得不加𫓧钺，𫓧钺亟行，非国家之美也。”帝曰：“始诛刘湛，复迁范晔，人将谓卿等不能容才，朕信受谗言。但共知其如此，无能为害也。”

十八年春正月，彭城王义康至豫章，辞刺史，甲辰，以义康都督江交广三州诸军事。前龙骧参军巴东扶令育诣阙上表称“昔袁盎谏汉文帝曰:淮南王若道路遇霜露死，陛下有杀弟之名。文帝不用，追悔无及。彭城王义康，先朝之爱子，陛下之次弟，若有迷谬之愆，正可数之以善恶，导之以义方，奈何信疑似之嫌，一旦黜削，远送南垂。草莱黔首，皆为陛下痛之。庐陵往事，足为龟鉴。恐义康年穷命尽，奄忽于南，臣虽微贱，窃为陛下羞之。陛下徒知恶枝之宜伐，岂知伐枝之伤树。伏愿亟召义康返于京甸，兄弟协和，君臣辑睦，则四海之望塞，多言之路绝矣。何必司徒公、扬州牧然后可以置彭城王哉。若臣所言于国为非，请伏重诛，以谢陛下。”表奏，即收付建康狱，赐死。

裴子野论曰:夫在上为善，若云行雨施，万物受其赐。及其恶也，若天裂地震，万物所惊骇。其谁弗知，其谁弗见。岂戮一人之身，钳一夫之口，所能攘逃，所能弭灭哉。是不胜其忿怒而有增于疾疹也。以太祖之含弘，尚掩耳于彭城之戮，自斯以后，谁易由言。有宋累叶，罕闻直谅，岂骨鲠之气，俗愧前古，抑时王刑政使之然乎。张约陨于权臣，扶育毙於哲后，宋之鼎镬，吁，可畏哉。

二十二年。初，鲁国孔熙先，博学文史，兼通数术，有纵横才志。为员外散骑侍郎，不为时所知，愤愤不得志。父默之为广州刺史，以赃获罪，大将军彭城王义康为救解，得免。及义康迁豫章，熙先密怀报效。且以为天文、图谶，帝必以非道晏驾，由骨肉相残，江州应出天子。以范晔志意不满，欲引与同谋，而熙先素不为晔所重。太子中舍人谢综，晔之甥也，熙先倾身事之，综引熙先与晔相识。

熙先家饶于财，数与晔博，故为拙行，以物输之。晔既利其财，又爱其文艺，由是情好款洽。熙先乃从容说晔曰：“大将军英断聪敏，人神攸属，失职南垂，天下愤怨。小人受先君遗命，以死报大将军之德。顷人情骚动，天文舛错，此所谓时运之至，不可推移者也。若顺天人之心，结英豪之士，表里相应，发于肘腋，然后诛除异我，崇奉明圣，号令天下，谁敢不从。小人请以七尺之躯，三寸之舌，立功立事，而归诸吾子，丈人以为何如？”晔甚愕然。熙先曰：“昔毛玠竭节于魏武，张温毕议于孙权，彼二人者皆国之俊乂，岂言行玷缺，然后至于祸辱哉。皆以廉直劲正，不得久容。丈人之于本朝，不深于二主，人间雅誉过于两臣，谗夫侧目，为日久矣，比肩竞逐，庸可遂乎。近者殷铁一言而刘班碎首，彼岂父兄之仇，百世之怨乎。所争不过荣名势利，先后之间耳。及其末也，唯恐陷之不深，发之不早，戮及百口，犹曰未厌。是可为寒心悼惧，岂书籍远事也哉。今建大勋，奉贤哲，图难于易，以安易危，享厚利，收鸿名，一旦包举而有之，岂可弃置而不取哉。”晔犹疑未决。熙先曰：“又有过于此者，愚则未敢道耳。”晔曰：“何谓也。”熙先曰：“丈人奕叶清通，而不得连姻帝室，人以犬豕相遇，而丈人曾不耻之，欲为之死，不亦惑乎。”晔门无内行，故熙先以此激之。晔默然不应，反意乃决。

晔与沈演之并为帝所知，晔先至，必待演之俱入，演之先至，尝独被引，晔以此为怨。晔累经义康府佐，中间获罪于义康。谢崇及父述皆为义康所厚，综弟约娶义康女。综为义康记室参军，自豫章还，申义康意欲晔，求解晚隙，复敦往好。大将军府史仲承祖有宠于义康，闻熙先有谋，密相结纳。丹杨尹徐湛之素为义康所爱，承祖因此结事湛之，告以密计。道人法略，尼法静，皆感义康旧恩，并与熙先往来。法静妹夫许曜领队在台，许为内应。法静之豫章，熙先付以笺书，陈说图谶。于是密相署置，及素所不善者，并入死目。熙先又使弟休先作檄文，称“贼臣赵伯符，肆兵犯跸，祸流储宰。湛之、晔等投命奋戈，即日斩伯符首及其党与。今遣护军将军臧质奉玺绶迎彭城王正位辰极。”熙先以为举大事宜须以义康之旨谕众，晔又诈作义康与湛之书，令诛君侧之恶，宣示同党。帝之燕武帐冈也，晔等谋以其日作乱。许曜侍帝，扣刀目晔，晔不敢仰视。俄而座散，徐湛之恐事不济，密以其谋白帝。帝使湛之具探取本末，得其檄书、选署姓名，上之。帝乃命有司收掩穷治。其夜，呼晔置客省，先于外收综及熙先兄弟，皆款服。帝遣使诘问晔，晔犹隐拒。熙先闻之，笑曰：“凡处分、符檄、书疏，皆范所造，云何于今方作如此抵蹋邪。”帝以晔墨迹示之，乃具陈本末。

明日，仗士送付廷尉。熙先望风吐款，辞气不桡，上奇其才，遣人慰勉之曰：“以卿之才而滞于集书省，理应有异志，此乃我负卿也。”又责前吏部尚书何尚之曰：“使孔熙先年将三十作散骑郎，那不作贼。”熙先于狱中上书谢恩，且陈图谶，深戒上以骨肉之祸，曰：“愿且勿遗弃，存之中书。若囚死之后，或可追录，庶九泉之下，少塞衅责。”

晔在狱为诗曰：“虽无嵇生琴，庶同夏侯色。”晔本意谓入狱即死，而上穷治其狱，遂经二旬，晔更有生望。狱吏戏之曰：“外传詹事或当长系。”晔闻之惊喜。综、熙先笑之曰：“詹事畴昔攘袂瞋目，跃马顾盼，自以为一世之雄，今扰攘纷纭，畏死乃尔。设令赐以性命，人臣图主，何颜可以生存。”

十二月乙未，晔、综、熙先及其子弟、党与皆伏诛。晔母至市，涕泣责晔，以手击晔颈，晔色不怍。妹及妓妾来别，晔悲涕流涟。综曰：“舅殊不及夏侯色。”晔收泪而止。

谢约不预逆谋，见兄综与熙先游，尝谏之曰：“此人轻事好奇，不近于道，果锐无检，未可与狎。”综不从而败。综母以子弟自蹈逆乱，独不出视。晔语综曰：“姊今不来，胜人多矣。”

收籍晔家，乐器、服玩，并皆珍丽，妓妾不胜珠翠。母居止单陋，唯有一厨盛樵薪，弟子冬无被，叔父单布衣。

裴子野论曰：“夫有逸群之才，必思冲天之据，盖俗之量，则愤常均之下。其能守之以道，将之以礼，殆为鲜乎。刘弘仁、范蔚宗皆忸志而贪权，矜才以徇逆，累叶风素，一朝而陨。向之所谓智能，翻为亡身之具矣。

徐湛之所陈多不尽，为晔等辞所连引，上赦不问。臧质，熹之子也，先为徐兖二州刺史，与晔厚善，晔败，以为义兴太守。有司奏削彭城王义康爵，收付廷尉治罪。丁酉，诏免义康及其男女皆为庶人，绝属籍，徙付安城郡，以宁朔将军沈邵为安城相，领兵防守。邵，璞之兄也。义康在安城，读书，见淮南厉王长事，废书叹曰：“自古有此，我乃不知，得罪为宜也。“庚戌，以前豫州刺史赵伯符为护军将军。伯符，孝穆皇后之弟子也。

二十四年冬十月壬午，胡藩之子诞世杀豫章太守桓隆之，据郡反，欲奉前彭城王义康为主。前交州刺史檀和之去官归，过豫章，击斩之。

二十八年。胡诞世之反也，江夏王义恭等奏“彭城王义康数有怨言，摇动民听，故不逞之族因以生心。请徙广州。”上将徙义康，先遣使语之。义康曰：“人生会死，吾岂爱生。必为乱阶，虽远何益。请死于此，耻复屡迁。”竟未及往。春正月，魏师之瓜步，人情忷惧。上虑不逞之人复奉义康为乱，太子劭及武陵玉骏、尚书左仆射何尚之屡启宜早为之所。上乃遣中书舍人严龙赍药赐义康死。义康不肯服，曰：“佛教不许自杀，愿随宜处分。”使者以被揜杀之。

宋文帝元嘉七年。帝自践位以来，有恢复河南之志。三月戊子，诏简甲卒五万给右将军到彦之，统安北将军王仲德、兖州刺史竺灵秀舟师入河。又使骁骑将军段宏将精兵八千直指虎牢，豫州刺史刘德武将兵一万继进，后将军长沙王义欣将兵三万监征讨诸军事。

先遣殿中将军田奇使于魏，告魏主曰：“河南旧是宋土，中为彼所侵，今当修复旧境，不关河北。”魏主大怒曰：“我生发未燥，已闻河南是我地，此岂可得。必若进兵，今当权敛戍相避，须冬寒地净，河冰坚合，自更取之。”

甲午，以前南州平太守尹冲为司州刺史。长沙王义欣出镇彭城，为众军声援。以游击将军胡藩戍广陵，行府州事。

魏南边诸将表称“宋人大严，将入寇。请兵三万，先其未发，逆击之，足以挫其锐气，使不敢深入。”因请悉诛河北流民在境上者，以绝其乡导。魏主使公卿议之，皆以为当然。崔浩曰：“不可。南方下湿，入夏之后，水潦方降，草木蒙密，地气郁蒸，易生疾厉，不可行师。且彼既严备，则城守必固，留屯久攻，则粮运不继，分军四掠，则众力单寡，无以应敌。以今击之，未见其利。彼若果能北来，宜待其劳倦，秋凉马肥，因敌取食，徐往击之，此万全之计也。朝廷群臣及西北守将，从陛下征伐，西平赫连，北破蠕蠕，多获美女、珍宝，牛马成群。南边诸将，闻而慕之，亦欲南钞，以取资财，皆营私计，为国生事，不可从也。”魏主乃止。

诸将复表“南寇已至，所部兵少，乞简幽州以南劲兵助己戍守，及就漳水造船严备以拒之。”公卿皆以宜如所请，并署司马楚之、鲁轨、韩延之等为将帅，使招诱南人。浩曰：“非长策也。楚之等皆彼所畏忌，今闻国家悉发幽州以南精兵，大造舟舰，随以轻骑，谓国家欲存立司马氏，诛除刘宗。必举国震骇，惧于灭亡，当悉发精锐，并心竭力，以死争之，则我南边诸将无以御之。今公卿欲以威力却敌，乃所以速之也。张虚声而召实害，此之谓矣。故楚之之徒，往则彼来，止则彼息，其势然也。且楚之等皆纤利小才，止能招合轻薄无赖而不能成大功，徒使国家兵连祸结而已。昔鲁轨说姚兴取荆州，至则败散，为蛮人掠卖为奴，终于祸及姚泓，此已然之效也。”魏主未以为然。浩乃复陈天时，以为南方举兵必不利，曰：“今兹害气在扬州，一也。庚午自刑，先发者伤，二也。日食昼晦，宿值斗、牛，三也。荧惑伏于翼、轸，主乱及丧，四也。太白未出，进兵者败，五也。夫兴国之君，先修人事，次尽地利，后观天时，故万举万全。今刘义隆新造之国，人事未洽。灾变屡见，天时不协。舟行水涸，地利不尽。三者无一可，而义隆行之，必败无疑。”魏主不能违众言，乃诏冀、定、相三州造船三千艘，简幽州以南戍兵集河上以备之。

夏六月，魏主使平南大将军丹杨王大毗屯河上，以司马楚之为安南大将军、荆州刺史，封琅邪王，屯颍川以备宋。

到彦之自淮入泗，泗水渗，日行才十里，自四月至秋七月，始至须昌。乃溯河西上。

魏主以河南四镇兵少，命诸军悉收众北渡。戊子，魏碻磝戍兵弃城去。戊戌，滑台戍兵亦去。庚子，魏主以大鸿胪阳平公杜超为都督冀定相三州诸军事、太宰，进爵阳平王，镇邺，为诸军节度。庚戌，魏洛阳、虎牢戍兵皆弃城去。

到彦之留朱修之守滑台，尹冲守虎牢，建武将军杜骥守金墉。诸军进屯灵昌津，列守南岸，至于潼关。于是司、兖既平，诸军皆喜。王仲德独有忧色，曰：“诸贤不谙北土情伪，必堕其计。胡虏虽仁义不足，而凶狡有馀，今敛戍北归，必并力完聚。若河冰既合，将复南来，岂可不以为忧乎。”

八月，魏主遣冠军将军安颉督护诸军击到彦之。丙寅，彦之遣裨将吴兴姚耸夫渡河攻冶阪，与颉战，耸夫兵败，死者甚众。戊寅，魏主遣征西大将军长孙道生会丹杨王大毗屯河上，御彦之。

冬十月，到彦之、王仲德沿河置守，还保东平。乙亥，魏安颉自委粟津济河，攻金墉。金墉城不治既久，又无粮食，杜骥欲弃城走，恐获罪。初，高祖灭秦，迁其锺虡于江南，有大钟没于洛水，帝使姚耸夫将千五百人往取之。骥绐之曰：“金墉城已修完，粮食亦足，所乏者人耳。今虏骑南渡，当相与并力御之，大功既立，牵锺未晚。”耸夫从之。既至，见城不可守，乃引去，骥遂南遁。丙子，安颉拔洛阳，杀将士五千馀人。杜骥归，言于帝曰：“本欲以死固守，姚耸夫及城遽走，人情沮败，不可复禁。”上大怒，诛耸夫于寿阳。耸夫勇健，诸偏裨莫及也。

魏河北诸军会于七女津。到彦之恐其南渡，遣裨将王蟠龙溯流夺其船，杜超等击斩之。安颉与龙骧将军陆俟进攻虎牢，辛巳，拔之，尹冲及荥阳太守清河崔模降魏。

十一月壬辰，加征南大将军檀道济都督征讨诸军事，帅众伐魏。甲午，魏寿光侯叔孙建、汝阴公长孙道生济河而南。

到彦之闻洛阳、虎牢不守，诸军相继奔败，欲引兵还。殿中将军垣护之以书谏之，以为“宜使竺灵秀助朱修之守滑台，自帅大军进拟河北。”且曰：“昔人有连年攻战，失众乏粮，犹张胆争前，莫肯轻退。况今青州丰穰，济漕流通，士马饱逸，威力无损。若空弃滑台，坐丧成业，岂朝廷受任之旨邪。”彦之不从。护之，苗之子也。

彦之欲焚舟步走，王仲德曰：“洛阳既陷，虎牢不守，自然之势也。今敌去我犹千里，滑台尚有强兵，若遽舍舟南走，士卒必散。当引舟入济，至马耳谷口，更详所宜。”彦之先有目疾，至是大动，且将士疾疫，乃引兵自清入济。南至历城，焚舟弃甲，步趋彭城。竺灵秀弃须昌南奔湖陆。青、兖大扰。长沙王义欣在彭城，将佐恐魏兵大至，劝义欣委镇还都，义欣不从。

魏兵攻济南，济南太守武进萧承之帅数百人拒之。魏众大集，承之使偃兵，开城门。众曰：“贼众我寡，奈何轻敌之甚。”承之曰：“今悬守穷城。事已危急，若复示弱，必为所屠，唯当见强以待之耳。”魏人疑有伏兵，遂引去。

戊戌，魏叔孙建攻竺灵秀于湖陆，灵秀大败，死者五千馀人。建还屯范城。

辛丑，魏安颉督诸军攻滑台。魏以叔孙建都督冀青等四州诸军事。

十二月，右将军到彦之、安北将军王仲德皆下狱，免官。兖州刺史竺灵秀坐弃军，伏诛。上见垣护之书而善之，以为北高平太守。彦之之北伐也，甲兵资实甚盛。及败还，委弃荡尽，府藏、武库为之空虚。

八年春正月丙申，檀道济等自清水救滑台，魏叔孙建、长孙道生拒之。丁酉，道济至寿张，遇魏安平公乙旃眷，道济帅宁朔将军王仲德、骁骑将军段宏奋击，大破之，转战至高梁亭，斩魏济州刺史悉烦库结。

二月，檀道济等进至济上，二十馀日间，前后与魏三十馀战，道济多捷。军至历城，叔孙建等纵轻骑邀其前后，焚烧谷草，道济军乏食，不能进。由是安颉、司马楚之等得专力攻滑台，魏主复使楚兵将军王慧龙助之。朱修之坚守数月，粮尽，士卒薰鼠食之。辛酉，魏克滑台，执修之及东郡太守申谟，掳获万馀人。

檀道济等食尽，自历城引还，军士有亡降魏者，具告之。魏人追之，众忷惧，将溃。道济夜唱筹量沙，以所馀少米覆其上。及旦，魏军见之，谓道济资粮有馀，以降者为妄而斩之。时道济兵少，魏兵甚盛，骑士四合。道济命军士皆被甲，己白服乘舆，引兵徐出。魏人以为有伏兵，不敢逼，稍稍引退，道济全军而返。

青州刺史萧思话闻道济南归，欲委镇保险，济南太守萧承之固谏，不从。丁丑，思话弃镇奔平昌，参军刘振之戍下邳，闻之，亦委城走。魏军竟不至，而东阳积聚已为百姓所焚，思话坐征，系尚方。

庚戌，魏安颉等还平城。魏主嘉朱修之守节，拜侍中，妻以宗女。

初，帝之遣到彦之也，戒之曰：“若北国兵动，先其未至，径前入河。若其不动，留彭城勿进。”及安颉得宋俘，魏主始闻其言，谓公卿曰：“卿辈前谓我用崔浩计为谬，惊怖固谏。常胜之家，始皆自谓逾人，至于归终，乃不能及。”司马楚之上疏，以为“诸方已平，请大举伐宋”。魏主以兵久劳，不许。征楚之为散骑常侍，以王慧龙为荥阳太守。慧龙在郡十年，农战并修，大著声绩，归附者万馀家。帝纵反间于魏，云：“慧龙自以功高位下，欲引宋人入寇，因执司马楚之以叛”。魏王闻之，赐慧龙玺书曰：“刘义隆畏将军如虎，欲相中害，朕自知之。风尘之言，想不足介意。”帝复遣刺客吕玄伯刺之，曰：“得慧龙首，封二户男，赏绢千匹。”玄伯诈为降人，求屏人有所论。慧龙疑之，使人探其怀，得尺刀。玄伯叩头请死，慧龙曰：“各为其主耳。”释之。左右谏曰：“宋人为谋未已，不杀玄伯无以制将来。”慧龙曰：“死生有命，彼亦安能害我。我以刘义为捍蔽，又何忧乎。”遂舍之。

夏闰六月，魏主遣散骑侍郎周绍来聘，且求昏，帝依违答之。

九年夏五月，帝遣使者赵道生聘于魏。六月，魏主遣散骑常侍邓颖来聘。

十年春二月壬午，魏主如河西，遣兼散骑常侍宋宣来聘，且为太子晃求婚，帝依违答之。冬十二月，魏宁朔将军卢玄来聘。

十四年春二月，帝遣散骑常侍刘熙伯如魏议纳币，会帝女亡而止。十八年秋八月辛亥，魏遣散骑侍郎张伟来聘。二十一年秋八月，魏主使员外散骑常侍高济来聘。

二十二年夏六月，帝谋伐魏。

冬十一月，魏选六州骁骑二万，使永昌王仁、高凉王那分将之，为二道，掠淮、泗以北，徙青、徐之民以实河北。

二十三年春二月，太原颜白鹿私入魏境，为魏人所得，将杀之，诈云：“青州刺史杜骥使其归诚”。魏人送白鹿诣平城，魏主喜曰：“我外家也，使崔浩作书与骥，且命永昌王仁、高凉王那将兵迎骥，攻冀州刺史申恬于历城。杜骥遣其府司马夏侯祖欢等将兵救历城，魏人遂寇兖、青、冀三州，至清东而还，杀掠甚众，北边骚动。

帝以魏寇为忧，咨访群臣。御史中丞何承天上表，以为“凡备匈奴之策，不过二科：武夫尽征伐之谋，儒生讲和亲之约。今若欲追踪卫、霍，自非大田淮、泗，内实青、徐，使民有赢储，野有积谷，然后发精卒十万，一举荡夷，则不足为也。若但欲遣军追讨，报其侵暴，则彼必轻骑奔走，不肯会战，徒兴巨费，不损于彼，报复之役，将遂无已，斯策之最末者也。安边固守，于计为长。臣窃以曹、孙之霸，才均智敌，江、淮之间，不居各数百里。何者。斥候之郊，非耕牧之地，故坚壁清野以候其来，整甲缮兵以乘其弊。保民全境，不出此涂。要而归之，其策有四：一曰移远就近。今青、兖旧民及冀州新附，在界首者三万馀家，可悉徙置大岘之南，以实内地。二曰多筑城邑，以居新徙之家，假其经用，春夏佃牧，秋冬入保。寇至之时，一城千家，堪战之士，不下二千，其馀羸弱，犹能登陴鼓噪，足抗群虏三万矣。三曰纂偶车牛，以载粮械，计千家之资，不下五百耦牛，为车五百两，参合钩连，以卫其众。设使城不可固，平行趋险，贼所不能干，有急征发，信宿可聚。四曰计丁课仗。凡战士二千，随其便能，各自有仗，素所服习，铭刻由己，还保输之于库，出行请以自新。弓簳利铁，民不得者，官以渐充之。数年之内，军用粗备矣。近郡之师，远屯清、济功费既重，嗟怨亦深，以臣料之，未若即用彼众之易也。今因民所利，导而帅之，兵强而敌不戒，国富而民不劳，比于优复队伍，坐食粮廪者，不可同年而校矣。”

二十六年。帝欲经略中原，群臣争献策以迎合取宠。彭城太守王玄谟尤好进言，帝谓侍臣曰：“观玄谟所陈，令人有封狼居须意。”御史中丞袁淑言于上曰：“陛下今当席卷赵、魏，检玉岱宗，臣逢千载之会，愿上《封禅书》。”上悦。淑，耽之曾孙也。秋七月辛未，以广陵王诞为雍州刺史。上以襄阳外接关、河，欲广其资力，乃罢江州军府文武，悉配雍州，湘州入台租税，悉给襄阳。

二十七年，魏主将入寇，二月甲午，大猎于梁川。帝闻之，敕淮、泗诸郡“若魏寇小至，则各坚守。大至，则拔民归寿阳。”边戍侦候不明，辛亥，魏主自将步骑十万奄至。南顿太守郑琨、颍川太守郭道隐并弃城走。是时，豫州刺史南平王铄镇寿阳，遣左军行参军陈宪行汝南郡事，守悬瓠，城中战士不满千人，魏主围之。

三月，以军兴，减内外百官俸三分之一。

魏人昼夜攻悬瓠，多作高楼，临城以射之，矢下如雨，城中负户以汲，施大钩于冲车之端以牵楼堞，坏其南城。陈宪内设女墙，外立木栅以拒之。魏人填堑，肉薄登城，宪督厉将士苦战，积尸与城等。魏人乘尸上城，短兵相接，宪锐气愈奋，将士无不一当百，杀伤万计，城中死者亦过半。

魏主遣永昌王仁将步骑万馀，驱所掠六郡生口北屯汝阳。时徐州刺史武陵王骏镇彭城，帝遣间使命骏发骑，赍三日粮袭之。骏发百里内马得千五百匹，分为五军，遣参军刘泰之帅安北骑兵行参军垣谦之、田曹行参军臧肇之、集曹行参军尹定、武陵左常侍杜幼文、殿中将军程天祚等将之，直趋汝阳。魏人唯虑救兵自寿阳来，不备彭城。丁酉，泰之等潜进击之，杀三千馀人，烧其辎重，魏人奔散，诸生口悉得东走。魏人侦知泰之等兵无后继，复引兵击之。垣谦之先退，士卒惊乱，弃仗走。泰之为魏人所杀，肇之溺死，天祚为魏所擒，谦之、定幼文及士卒免者九百馀人，马还者四百匹。

魏主攻悬瓠四十二日，帝遣南平内史臧质诣寿阳，与安蛮司马刘康祖共将兵救悬瓠。魏主遣殿中尚书任城公乞地真逆拒之，质等击斩乞地真。康祖，道锡之从兄也。

夏四月，魏主引兵还，癸卯，至平城。

壬子，安北将军武陵王骏降号镇军将军，垣谦之伏诛，尹定、杜幼文付尚方。以陈宪为龙骧将军、汝南、新蔡二郡太守。

魏主遗帝书曰：“前盖吴反逆，扇动关、陇。彼复使人就而诱之，丈夫遗以弓矢，妇人遗以环钏，是曹正欲谲诳取赂，岂有远相服从之理。为大丈夫，何不自来取之，而以货诱我边民。募往者复除七年，是赏奸也。我今来至此土，所得多少，孰与彼前后得我民邪。彼若欲存刘氏血食者，当割江以北输之，摄守南度，如此当释江南使彼居之。不然，可善敕方镇、刺史、守宰严供帐之具，来秋当往取扬州。大势已至，终不相纵。彼往日北通蠕蠕，西结赫连、沮渠、吐谷浑，东连冯弘、高丽，凡此数国，我皆灭之。以此而观，彼岂能独立。蠕蠕吴提、吐贺真皆已死，我今北征，先除有足之寇。彼若不从命，来秋当复往取之。以彼无足，故不先讨耳。我往之日，彼作何计，为掘堑自守，为筑垣以自障也。我当显然往取扬州，不若彼翳行窃步也。彼来侦谍，我已擒之，复纵还。其人目所尽见，委曲善问之。彼前使裴方明取仇池，既得之，疾其勇功，已不能容。有臣如此，尚杀之，乌得与我校邪。彼非我敌也。彼常欲与我一交战，我亦不痴，复非苻坚，何时与彼交战。昼则遣骑围绕，夜则离彼百里外宿，吴人止有斫营伎，彼募人以来，不过行五十里，天已明矣。彼募人之首，岂得不为我有哉。彼公时旧臣虽老，犹有智策，知今已杀尽，岂非天资我邪。取彼亦不须我兵刃，此有善咒婆罗门，当使鬼缚以来耳。”

六月，上欲征魏，丹杨尹徐湛之、吏部尚书江湛、彭城太守王玄谟等并劝之。左军将军刘康祖以为“岁月已晚，请待明年”。上曰：“北方苦虏虐政，义徒并起。顿兵一周，沮向义之心，不可。”太子步兵校尉沈庆之谏曰：“我步彼骑，其势不敌。檀道济再行无功，到彦之失利而返。今料王玄谟等，未逾两将，六军之盛，不过往时，恐重辱王师。”上曰：“王师再屈，别自有由，道济养寇自资，彦之中涂疾动。虏所恃者唯马，今夏水浩汗，河道流通，泛舟北下，碻磝必走，滑台小戍，易可覆拔。克此二城，馆谷吊民，虎牢、洛阳，自然不固。比及冬初，城守相接，虏马过河，即成擒也。”庆之又固陈不可，上使徐湛之、江湛难之。庆之曰：“治国譬如治家，耕当问奴，织当访婢。陛下今欲伐国，而与白面书生辈谋之，事何由济。”上大笑。太子劭及护军将军萧思话亦谏，上皆不从。

魏主闻上将北伐，复与上书曰：“彼此和好日久，而彼志无厌，诱我边民。今春南巡，聊省我民，驱之使还。今闻彼欲自来，设能至中山及桑干川，随意而行，来亦不迎，去亦不送。若厌其区宇者，可来平城居，我亦往扬州，相与易地。彼年已五十，未尝出户，虽自力而来，如三岁婴儿，与我鲜卑生长马上者果何如哉。更无馀物可以相与，今送猎马十二匹并毡、药等物。彼来道远，马力不足，可乘，或不服水土，药可自疗也。”

秋七月庚午，诏曰：“虏近虽摧挫，兽心靡革。比得河朔、秦、雍华戎表疏，归诉困棘，跂望绥拯，潜相纠结，以候王师。芮芮亦遣间使远输诚款，誓为掎角，经略之会，实在兹日。可遣宁朔将军王玄谟，帅太子步兵校尉沈庆之、镇军咨议参军申坦水军入河，受督于青冀二州刺史萧斌。太子左卫率臧质、骁骑将军王方回径造许、洛。徐兖二州刺史武陵王骏、豫州刺史南平王铄，各勒所部，东西齐举。梁南北秦三州刺史刘秀之震荡汧、陇。太尉江夏王义恭出次彭城，为众军节度。”坦，锺之曾孙也。

是时军旅大起，王公、妃主及朝士、牧守下至富民，各献金帛、杂物以助国用。又以兵力不足，悉发青、冀、徐、豫、二兖六州三五民丁，倩使暂行，符到十日装束，缘江五郡集广陵，缘淮三郡集盱眙。又募中外有马步众艺、武力之士应科者，皆加厚赏。有司又奏军用不充，扬、南徐、兖、江四州富民，家赀满五十万，僧尼满二十万，并四分借一，事息即还。

建武司马申元吉引兵趋碻磝。乙亥，魏济州刺史王买德弃城走。萧斌遣将军崔猛攻乐安，魏青州刺史张淮之亦弃城走。斌与庆之留守碻磝，使王玄谟进围滑台。雍州刺史随王诞遣中兵参军柳元景、振威将军尹显祖、奋武将军曾方平、建武将军薛安都、略阳太守庞法起将兵出弘农。后军外兵参军庞季明年七十馀，自以关中豪右，请入长安招合夷夏，诞许之。乃自赀谷入卢氏，卢氏民赵难纳之。季明遂诱说士民，应之者甚众，安都等因之自熊耳山出，元景引兵继进。豫州刺史南平王铄遣中兵参军胡盛之出汝南，梁坦出上蔡向长社，魏荆州刺史鲁爽镇长社，弃城走。爽，轨之子也。幢主王阳儿击魏豫州刺史仆兰，破之，仆兰奔虎牢。铄又遣安蛮司马刘康祖将兵助坦，进逼虎牢。

魏群臣初闻有宋师，言于魏主，请兵救缘河谷帛。魏主曰：“马今未肥，天时尚热，速出必无功。若兵来不止，且还阴山避之。国人本着羊皮袴，何用绵帛。展至十月，吾无忧矣。”九月辛卯，魏主引兵南救滑台，命太子晃屯漠南以备柔然，吴王馀守平城。庚子，魏发州郡兵五万分给诸军。

王玄谟士众甚盛，器械精严，而玄谟贪愎好杀。初围滑台，城中多茅屋，众请以火箭烧之。玄谟曰：“彼，吾财也，何遽烧之。”城中即撤屋穴处。时河、洛之民竞出租谷，操兵来赴者日以千数，玄谟不即其长帅而以配私昵，家付匹布，责大梨八百，由是众心失望。攻城数月不下，闻魏救将至，众请发车为营，玄谟不从。

冬十月癸亥，魏主至枋头，使关内侯代人陆真夜与魏人犯围，潜入滑台，抚慰城中，且登城视玄谟营曲折还报。乙丑，魏主渡河，众号百万，鞞鼓之声，震动天地。玄谟惧，退走。魏人追击之，死者万馀人，麾下散亡略尽，委弃军资、器械山积。

先是，玄谟遣锺离太守垣护之以百舸为前锋，据石济，在滑台西南百二十里。护之闻魏兵将至，驰书劝玄谟急攻，曰：“昔武皇攻广固，死没者甚众。况今事迫于曩日，岂得计士众伤疲，愿以屠城为急。”玄谟不从。及玄谟败退，不暇报护之。魏人以所得玄谟战舰连以铁锁三重，断河以绝护之还路。河水迅急，护之中流而下，每至铁锁，以长柯斧断之，魏不能禁，唯失一舸，馀皆完备而返。

萧斌遣沈庆之将五千人救玄谟。庆之曰：“玄谟士众疲老，寇虏已逼，得数万人乃可进，小军轻往无益也。”斌固遣之。会玄谟遁还，斌将斩之，庆之固谏曰：“佛狸威震天下，控弦百万，岂玄谟所能当。且杀战将以自弱，非良计也。”斌乃止。

斌欲固守碻磝，庆之曰：“今青、冀虚弱，而坐守穷城，若虏众东过，青东非国家有也。碻磝孤绝，复作朱修之滑台耳。”会诏使至，不听斌等退师。斌复召诸将议之，并谓宜留。庆之曰：“阃外之事，将军得以专之。诏从远来，不知事势。节下有一范增不能用，空议何施。”斌及坐者并笑曰：“沈公乃更学问。”庆之厉声曰：“众人虽知古今，不如下官耳学也。”斌乃使王玄谟戍碻磝，申坦垣护之据清口，自帅诸军还历城。

闰月，庞法起等诸军入卢氏，斩县令李封，以赵难为卢氏令，使帅其众为乡导。柳元景自百丈崖从诸军于卢氏。法起等进攻弘农，辛未，拔之，擒魏弘农太守李初古拔。薛安都留屯弘农。丙戌，庞法起进向潼关。

魏主命诸将分道并进，永昌王仁自洛阳趣寿阳，尚书长孙真趣马头，楚王建趣锺离，高凉王那自青州趣下邳，魏主自东平趣邹山。十一月辛卯，魏主至邹山，鲁郡太守崔邪利为魏所擒。魏主见秦始皇石刻，使人排而仆之，以太牢祠孔子。

楚王建自清西进屯萧城，步尼公自清东进屯留城。武陵王骏遣参军冯文恭将兵向萧城，江夏王义恭遣军主嵇玄敬将兵向留城。文恭为魏所败。步尼公遇玄敬，引兵趣苞桥，欲渡清西，沛县民烧苞桥，夜于林中击鼓，魏以为宋兵大至，争渡苞水，溺死者殆半。

诏以柳元景为弘农太守。元景使薛安都、尹显祖先引兵就庞法起等于陕，元景于后督租。陕城险固，诸军攻之不拔。魏洛州刺史张是连提帅众二万度崤救陕，安都等与战于城南，魏人纵突骑，诸军不能敌。安都怒，脱兜鍪，解铠，唯着绛纳两当衫，马亦去具装，瞋目横矛，单骑突陈，所向无前，魏人夹射不能中。如是数四，杀伤不可胜数。会日暮，别将鲁元保引兵自函谷关至，魏兵乃退。元景遣军副柳元怙将步骑二千救安都等，夜至，魏人不之知。明日，安都等陈于城西南。曾方平谓安都曰：“今勍敌在前，坚城在后，是吾取死之日。卿若不进，吾当斩卿，我若不进，卿当斩我也。”安都曰：“善，卿言是也。”遂合战。元怙引兵自南门鼓噪直出，旌旗甚盛，魏众惊骇。安都挺身奋击，流血凝肘，矛折，易之更入，诸军齐奋。自旦至日昃，魏众大溃，斩张是连提及将卒三千馀级，其馀赴河堑死者甚众，生降二十馀人。明日，元景至，让降者曰：“汝辈本中国民，今为魏尽力，力屈乃降，何也。”皆曰：“魏驱民使战，后出者灭族，以骑蹙步，未战先死，此将军所亲见也。”诸将欲尽杀之，元景曰：“今王旗北指，当令仁声先路。”尽释而遣之，皆称万岁而去。甲午，克陕城。

庞法起等进攻潼关，魏戍主娄须弃城走，法起等据之。关中豪杰所在蜂起，及四山羌胡皆来送款。上以王玄谟败退，魏兵深入，柳元景等不宜独进，皆召还。元景使薛安都断后，引兵归襄阳。诏以元景为襄阳太守。

魏永昌王仁攻悬瓠、项城，拔之。帝恐魏兵至寿阳，召刘康祖使还。癸卯，仁将八万骑追及康祖于尉武。康祖有众八千人，军副胡盛之欲依山险间行取至，康祖怒曰：“临河求敌，遂无所见，幸其自送，奈何避之。”乃结车营而进，下令军中曰：“顾望者斩首，转步者斩足。”魏人四面攻之，将士皆殊死战，自旦至晡，杀魏兵万馀人，流血满踝。康祖身被十创，意气弥厉。魏分其众为三，且休且战，会日暮风急，魏以骑负草烧车营，康祖随补其阙。有流矢贯康祖颈，坠马死，馀众不能战，遂溃，魏人掩杀殆尽。

南平王铄使左军行参军王罗汉以三百人戍尉武。魏兵至，众欲南依卑林以自固，罗汉以受命居此，不去。魏人攻而擒之，锁其颈，使三郎将掌之。罗汉夜断三郎将首，抱锁亡奔盱眙。

魏永昌王仁进逼寿阳，焚掠马头、锺离，南平王铄婴城固守。

魏军在萧城，去彭城十馀里。彭城兵虽多而食少，太尉江夏王义恭欲弃彭城南归。安北中兵参军沈庆之以为历城兵少食多，欲为函箱车陈，以精兵为外翼，奉二王及妃女直趋历城，分兵配护军萧思话，使留守彭城。太尉长史何勖欲席卷奔郁洲，自海道还京师。义恭去意已判，唯二议弥日未决。安北长史沛郡太守张畅曰：“若历城、郁洲有可至之理，下官敢不高赞。今城中乏食，百姓咸有走志，但以关扃严固，欲去莫从耳。一旦动足，则各自逃散，欲至所在，何由可得。今军食虽寡，朝夕犹未窘罄，岂有舍万安之术，而就危亡之道。若此计必行，下官请以颈血污公马蹄。”武陵王骏谓义恭曰：“阿父既为总统，去留非所敢干。道民忝为城主，而委镇奔逃，实无颜复奉朝廷，必与此城共其存没，张长史言不可异也。”义恭乃止。

壬子，魏主至彭城，立毡屋於戏马台以望城中。马文恭之败也，队主蒯应没于魏。魏主遣应至小市门求酒及甘蔗，武陵王骏与之，仍就求橐驼。明日，魏主使尚书李孝伯至南门饷义恭貂裘，饷骏橐驼及骡，且曰：“魏主致意安北，可暂出见我，我亦不攻此城，何为劳苦将士，备守如此。”骏使张畅开门出见之，曰：“安北致意魏主，常迟面写，但以人臣无境外之交，恨不暂悉。备守乃边镇之常，悦以使之，则劳而无怨耳。”魏主求甘橘及借博具，皆与之。复饷毡及九种盐胡豉。又借乐器，义恭应之曰：“受任戎行，不赍乐具。”孝伯问畅“何为忽忽闭门绝桥。”畅曰：“二王以魏主营垒未立，将士疲劳，此精甲十万，恐轻相陵践，故闭城耳。待休息士马，然后共治战场，刻日交戏。”孝伯曰：“宾有礼，主则择之。”畅曰：“昨见众宾至门，未为有礼。”魏主使人来言曰：“致意太尉、安北，何不遣人来至我所。彼此之情，虽不可尽，要须见我小大，知我老少，观我为人。若诸佐不可遣，亦可使僮干来。”畅以二王命对曰：“魏主形状才力，久为来往所具。李尚书亲自衔命，不患彼此不尽，故不复遣使。”孝伯又曰：“王玄谟亦常才耳，南国何意作如此任使，以致奔败。自入此境七百馀里，主人竟不能一相拒逆。邹山之险，君家所凭，前锋所接，崔邪利遽藏入穴，诸将倒曵出之。魏主赐其馀生，今从在此。”畅曰：“王玄谟南土偏将，不谓为才，但以之为前驱。大军未至，河冰向合，玄谟因夜还军，致戎马小乱耳。崔邪利陷没，何损于国。魏主自以数十万众制一崔邪利，乃足言邪。知入境七百里无相拒者，此自太尉神算，镇军圣略，用兵有机，不用相语。”孝伯曰：“魏主当不围此城，自帅众军直造瓜步。南事若办，彭城不待围。若其不捷，彭城亦非所须也。我今当南饮江、湖以疗渴耳。”畅曰：“去留之事，自适彼怀。若虏马遂得饮江，便为无复天道。”先是童谣云：“虏马饮江水，佛狸死卯年”，故畅云然。畅音容雅丽，孝伯与左右皆叹息。孝伯亦辩，且去，谓畅曰：“长史深自爱，相去步武，恨不执手。”畅曰：“君善自爱，冀荡定有期，相见无远，君若得还宋朝，今为相识之始。”

上起杨文德为辅国将军，引兵自汉中西入，摇动汧、陇。

魏主攻彭城，不克。十二月丙辰朔，引兵南下，使中书郎鲁秀出广陵，高凉王那出山阳，永昌王仁出横江，所过无不残灭，城邑皆望风奔溃。戊午，建康纂严。己未，魏兵至淮上。上使辅国将军臧质将万人救彭城，至盱眙，魏主已过淮。质使冗从仆射胡崇之、积弩将军臧澄之营东山，建威将军毛熙祚据前浦，质营于城南。乙丑，魏燕王谭攻崇之等，三营皆败没，质案兵不敢救。是夕，质军亦溃，质弃辎重、器械，单将七百人赴城。

初，盱眙太守沈璞到官，王玄谟犹在滑台，江、淮无警。璞以郡当冲要，乃缮城浚隍，积财谷，储矢石，为城守之备。僚属皆非之，朝廷亦以为过。及魏兵南向，守宰多弃城走。或劝璞宜还建康，璞曰：“虏若以城小不顾，夫复何惧。若肉薄来攻，此乃吾报国之秋，诸君封侯之日也，奈何去之。诸君尝见数十万人聚于小城之下而不败者乎。昆阳、合肥，前事之明验也。”众心稍定。璞收集得二千精兵，曰：“足矣。”及臧质向城，众谓璞曰：“虏若不攻城，则无所事众。若其攻城，则城中止可容见力耳，地狭人多，鲜不为患。且敌众我寡，人所共知。若以质众能退敌完城者，则全功不在我。若避罪归都，会资舟楫，必更相蹂践，正足为患，不若闭门勿受。”璞叹曰：“敌必不能登城，敢为诸君保之。舟楫之计，固已久息。虏之残害，古今未有，屠剥之苦，众所共见，其中幸者，不过得驱还北国作奴婢耳。彼虽乌合，宁不惮此邪。所谓同舟而济，胡、越一心者也。今兵多则虏退速，少则退缓，吾宁可欲专功而留虏乎。”乃开门纳质。质见城中丰实，大喜，众皆称万岁，因与璞共守。

魏人之南寇也，不赍粮用，唯以抄掠为资。及过淮，民多窜匿，抄掠无所得，人马饥乏。闻盱眙有积粟，欲以为北归之资。既破崇之等，一攻城不拔，即留其将韩元兴以数千人守盱眙，自帅大众南向。由是盱眙得益完守备。

庚午，魏主至瓜步，坏民庐舍及伐苇为筏，声言欲渡江。建康震惧，民皆荷担而立。壬午，内外戒严，丹杨统内尽户发丁，王公以下子弟皆从役。命领军将军刘遵考等将兵分守津要，游逻上接于湖，下至蔡洲，陈舰列营，周亘江滨，自采石至于暨阳，六七百里。太子劭出镇石头，总统水军，丹杨尹徐湛之守石头仓城。吏部尚书江湛兼领军军事，处置悉以委焉。

上登石头城，有忧色，谓江湛曰：“北伐之计，同议者少。今日士民劳怨，不得无惭，贻大夫之忧，予之过也。”又曰：“檀道济若在，岂使胡马至此。”上又登莫府山，观望形势。购魏主及王公首，许以封爵、金帛。又募人赍野葛酒置空村中，欲以毒魏人，竟不能伤。

魏主凿瓜步山为蟠道，于其上设毡屋。魏主不饮河南水，以橐驼负河北水自随。饷上橐驼、名马，以求和，请婚。上遣奉朝请田奇饷以珍羞、异味。魏主得黄甘即啖之，并大进酃酒。左右有附耳语者，疑食中有毒。魏主不应，举手指天，以其孙示奇曰：“吾远来至此，非欲为功名，实欲继好息民，永结姻援。宋若能以女妻此孙，我以女妻武陵王，自今匹马不复南顾。”奇还，上召太子劭及群臣议之。众并谓宜许，江湛曰：“戎狄无亲，许之无益。”劭怒，谓湛曰：“今三王在厄，讵宜苟执异议。”声色甚厉。坐散俱出，劭使班剑及左右排湛，湛几至僵仆。

劭又言于上曰：“北伐败辱，数州沦破，独有斩江湛、徐湛之可以谢天下。”上曰：“北伐自是我意，江、徐但不异耳。”由是太子与江、徐不平，魏亦竟不成婚。

二十八年春正月丙戌朔，魏主大会群臣于瓜步山上，班爵行赏有差。魏人缘江举火，太子右卫率尹弘言于上曰：“六夷如此，必走。”丁亥，魏掠居民，焚庐舍而去。

江夏王义恭以碻磝不可守，召王玄谟还历城，魏人追击败之，遂取碻磝。

初，上闻魏将入寇，命广陵太守刘怀之逆烧城府、船乘，尽帅其民渡江。山阳太守萧僧珍悉敛其民入城，台送粮收诣盱眙及滑台者，以路不通，皆留山阳。蓄陂水令满，须魏人至，决以灌之。魏人过山阳，不敢留，因攻盱眙。

魏主就臧质求酒，质封溲便与之。魏主怒，筑长围，一夕而合。运东山土石以填堑，作浮桥于君山，绝水陆道。魏主遗质书曰：“吾今所遣斗兵，尽非我国人，城东北是丁零与胡，南是氐、羌。设使丁零死，正可减常山、赵郡贼。胡死，减并州贼。氐、羌死，减关中贼。卿若杀之，无所不利。”质复书曰：“省示，具悉奸怀。尔自恃四足，屡犯边境。王玄谟退于东，申坦散于西，尔知其所以然邪。尔独不闻童谣之言乎。盖卯年未至，故以二军开饮江之路耳。冥期使然，非复人事。寡人受命相灭，期之白登，师行未远。尔自送死，岂容复令尔生全，飨有桑干哉。尔有幸得为乱兵所杀，不幸则生相锁缚，载以一驴，直送都市耳。我本不图全，若天地无灵，力屈于尔，齑之、粉之，屠之、裂之，犹未足以谢本朝。尔智识及众力，岂能胜苻坚邪。今春雨已降，兵方四集，尔但安意攻城，勿遽走。粮食乏者，可见语，当出廪相贻。得所送剑刀，欲令我挥之尔身邪。”魏主大怒，作铁床，于其上施铁镵，曰：“破城得质，当坐之此上。”质又与魏众书曰：“尔语虏中诸士庶。佛狸见与书，相待如此。尔等正朔之民，何为自取糜灭，岂可不知转祸为福邪。”并写台格以与之，云：“斩佛狸首，封万户侯，赐布绢各万匹。”

魏人以钩车钩城楼，城内系以𫸩緪，数百人唱呼引之，车不能退。既夜，缒桶悬卒出，截其钩，获之。明日，又以冲车攻城，城土坚密，每至，颓落不过数升。魏人乃肉薄登城，分番相代，坠而复升，莫有退者，杀伤万计，尸与城平。凡攻之三旬，不拔。会魏军中多疾疫，或告以建康遣水军自海入淮，又敕彭城断其归路。二月丙辰朔，魏主烧攻具退走。盱眙人欲追之，沈璞曰：“今兵不多，虽可固守，不可出战，但整舟楫，示若欲北渡者，以速其走，计不须实行也。”臧质以璞城主，使之上露板，璞固辞，归功于质。上闻，益嘉之。

魏师逼彭城，江夏王义恭震惧不敢击。或告：“虏驱南口万馀，夕应宿安王陂，去城数十里，今追之，可悉得”。诸将皆请行，义恭禁不许。明日，驿使至，上敕义恭悉力急追。魏师已远，义恭乃遣镇军檀和之向萧城。魏人先已闻之，尽杀所驱者而去。程天祚逃归。

魏人凡破南兖、徐、兖、豫、青、冀六州，杀掠不可胜计，丁壮者即加斩戮，婴儿贯于槊上，盘舞以为戏。所过郡县，赤地无馀，春燕归，巢于林木。魏之士马死伤亦过半，国人皆尤之。

上每命将出师，常授以成律，交战日时，亦待中诏，是以将帅趑趄，莫敢自决。又江南白丁，轻进易退，此其所以败也。自是邑里萧条，元嘉之政衰矣。

癸酉，诏赈恤郡县民遭寇者，蠲其税调。甲戌，降太尉义恭为骠骑将军、开府仪同三司。戊寅，魏主济河。

辛巳，降镇军将军武陵王骏为北中郎将。壬午，上如瓜步，是日解严。三月乙酉，帝还宫。己亥，魏主还平城，饮至告庙，以降民五万馀家分置近畿。

初，魏主过彭城，遣人语城中曰：“食尽且去，须麦熟更来。”及期，江夏王义恭议欲芟麦剪苗，移民保聚。镇军录事参军王孝孙曰：“虏不能复来，既自可保，如其更至，此议亦不可立。百姓闭其内城，饥馑日久，方春之月，野采自资。一入保聚，饿死立至，民知必死，何可制邪。虏若必来，芟麦无晚。”四坐默然，莫之敢对。长史张畅曰：“孝孙之议，实有可寻。”镇军府典签董元嗣侍武陵王骏之侧，进曰：“王录事议不可夺。”别驾王子夏曰：“此论诚然。”畅敛版白骏曰：“下官欲命孝孙弹子夏。”骏曰：“王别驾有何事邪。”畅曰：“芟麦移民，可谓大议，一方安危，事系于此。”子夏亲为州端，曾无同异，及闻元嗣之言，则欢笑酬答。阿意左右，何以事君。“子夏、元嗣皆大惭，义恭之议遂寝。

初，鲁宗之奔魏，其子轨为魏荆州刺史、襄阳公，镇长社，常思南归，以昔杀刘康祖及徐湛之之父，故不敢来。轨卒，子爽袭父官爵。爽少有武干，与弟秀有宠于魏主，秀为中书郎。既而兄弟各有罪，魏主诘责之。爽、秀惧诛，从魏主自瓜步还，至湖陆，请曰：“奴与南有仇，每兵来，常恐祸及坟墓，乞共迎丧还葬平城。“魏主许之。爽至长社，杀魏戍兵数百人，帅部曲及愿从者千馀家奔汝南。夏四月，爽遣秀诣寿阳，奉书于南平王铄以请降。上闻之，大喜，以爽为司州刺史，镇义阳，秀为颍川太守，馀弟侄并授官爵，赏赐甚厚。魏人毁其坟墓。徐湛之以为庙算远图，特所奖纳，不敢苟申私怨，乞屏居田里，不许。

二十九年春二月甲寅，魏侍中宗爱弑世祖。三月，上闻魏世祖殂，更谋北伐。鲁爽等复劝之。上访于群臣，太子中庶子何偃以为“淮、泗数州疮痍未复，不宜轻动“。上不从。偃，尚之之子也。

夏五月丙申，诏曰：“虐虏穷凶。着于自昔。未劳资斧，已伏天诛。拯溺荡秽，今其会也。可符骠骑、司空二府，各部分所统，东西应接。归义建绩者，随劳酬奖。“于是遣抚军将军萧思话督冀州刺史张永等向碻磝，鲁爽、鲁秀、程天祚将荆州甲士四万出许、洛，雍州刺史臧质帅所领趣潼关。永，茂度之子也。沈庆之固谏北伐，上以其异议，不使行。

青州刺史刘兴祖上言，以为“河南阻饥，野无所掠，脱诸城固守，非旬月可拔。稽留大众，转输方劳，应机乘势，事存急速。今伪帅始死，兼逼暑时，国内猜扰，不暇远赴。愚谓宜长驱中山，据其关要。冀州以北，民人尚丰，兼麦已向熟，因资为易，向义之徒，必应响赴。若中州震动，黄河以南自当消溃。臣请发青、冀七千兵，遣将领之，直入其心腹。若前驱克胜，张永及河南众军，宜一时济河，使声实兼举，并建司牧，抚柔初附，西拒太行，北塞军都，因事指麾，随宜加授，畏威欣宠，人百其怀。若能成功，清壹可待。若不克捷，不为大伤。并催促装束，伏听敕旨。“上意止存河南，亦不从。上又使员外散骑侍郎琅邪徐爰随军向碻磝，衔中旨授诸将方略，临时宣示。

秋七月，张永等至碻磝，引兵围之。诸军攻碻磝，治三攻道，张永等当东道，济南太守申坦等当西道，扬武司马崔训当南道。攻之累旬，不拔。八月辛亥，夜魏人自地道潜出，烧崔训营及攻具。癸丑夜，又烧东围及攻具。寻复毁崔训攻道。张永夜撤围退军，不告诸将，士卒惊扰，魏人乘之，死伤涂地。萧思话自往，增兵力攻，旬馀不拔。是时青、徐不稔，军食乏。丁卯，思话命诸军皆退屯历城，斩崔训，系张永、申坦于狱。

鲁爽至长社，魏戍主秃发幡弃城走。臧质顿兵近郊，不以时发，独遣冠军司马柳元景帅后军行参军薛安都等向潼关。元景等进据洪关，梁州刺史刘秀之遣司马马注与左军中兵参军萧道成将兵向长安。道成，承之之子也。魏冠军将军封礼自浢津南渡，赴弘农。九月，司空高平公儿乌干屯潼关，平南将军黎公辽屯河内。

庚寅，鲁爽与魏豫州刺史拓跋侯兰战于大索，破之，进攻虎牢。闻碻磝败退，与柳元景皆引兵还。萧道成、马注等闻魏救兵将至，还趣仇池。己丑，诏解萧思话徐州，更领冀州刺史，镇历城。

上以诸将屡出无功不可专责张永等，赐思话诏曰：“虏既乘利，方向盛冬，若脱敢送死，兄弟父子自共当之耳。言及增愤。可以示张永、申坦。”又与江夏王义恭书曰：“早知诸将辈如此，恨不以白刃驱之。今者悔何所及。”义恭寻奏免思话官，从之。

宋文帝元嘉九年春正月丙午，魏主立子晃为皇太子，大赦，改元。

二十八年夏六月，魏太子晃监国，颇信任左右，又营园田，收其利。高允谏曰：“天地无私，故能覆载，王者无私，故能容养。今殿下国之储贰，万方所则。而营立私田，蓄养鸡犬，乃至酤贩市廛，与民争利，谤声流布，不可追掩。夫天下者，殿下之天下，富有四海，何求而无，乃与贩夫贩妇竞此尺寸之利乎。昔虢之将亡，神赐之土田，汉灵帝私立府藏，皆有颠覆之祸。前鉴若此，甚可畏也。武王爱周、邵、齐、毕，所以王天下。殷纣爱飞廉、恶来，所以丧其国。今东宫俊乂不少，顷来侍御左右者，恐非在朝之选。愿殿下斥去佞邪，亲近忠良。所在田园，分给贫下。贩卖之物，以时收散。如此则休声日至，谤议可除矣。”不听。

太子为政精察，而中常侍宗爱性险暴，多不法，太子恶之。给事中仇尼道盛、侍郎任平城有宠于太子，颇用事，皆与爱不协。爱恐为道盛等所纠，遂构告其罪。魏主怒，斩道盛等于都街，东宫官属多坐死。帝怒甚。戊辰，太子以忧卒。壬申，葬金陵，谥曰景穆。帝徐知太子无罪，甚悔之。

冬十二月丁丑，魏主封景穆太子之子浚为高阳王，既而以皇孙世嫡，不当为藩王，乃止。

二十九年春正月，魏世祖追悼景穆太子不已。中常侍宗爱惧诛，二月甲寅，弑帝，尚书左仆射兰延、侍中和疋、薛提等秘不发丧。延、疋以皇孙浚冲幼，欲立长君，征秦王翰，置之秘室。提以浚嫡皇孙，不可废。议久不决。宗爱知之，自以得罪于景穆太子，而素恶秦王翰，善南安王馀，乃密迎馀自中宫便门入禁中，矫称赫连皇后令召延等。延等以爱素贱，不以为疑，皆随入。爱先使宦者三十人持兵伏于禁中，延等入，以次收缚，斩之。杀秦王翰于永巷而立馀。大赦，改元承平。尊皇后为皇太后。以爱为大司马、大将军、太师、都督中外诸军事、领中秘书，封冯翊王。

魏南安隐王馀自以违次而立，厚赐群下，欲以收众心，旬月之间，府藏虚竭。又好酣饮及声乐、畋猎，不恤政事。宗爱为宰相，录三省，总宿卫，坐召公卿，专恣日甚。馀患之，谋夺其权，爱愤怒。冬十月丙午朔，馀夜祭东庙，爱使小黄门贾周等就弑馀，而秘之，唯羽林郎中代人刘尼知之。尼劝爱立皇孙浚，爱惊曰：“君大痴人。皇孙若立，岂忘正平时事乎。”尼曰：“若尔，今当立谁。”爱曰：“待还宫，当择诸王贤者立之。”

尼恐爱为变，密以状告殿中尚书源贺。贺时与尼俱典兵宿卫，乃与南部尚书陆丽谋曰：“宗爱既立南安，还复杀之。今又不立皇孙，将不利于社稷。”遂与丽定谋，共立皇孙。丽，俟之子也。

戊申，贺与尚书长孙渴侯严兵守卫宫禁，使尼、丽迎皇孙于苑中。丽抱皇孙于马上，入平城，贺、渴侯开门纳之。尼驰还东庙，大呼曰：“宗爱弑南安王，大逆不道。皇孙已登大位，有诏，宿卫之士皆还宫。”众咸呼万岁，遂执宗爱、贾周等，勒兵而入，奉皇孙即皇帝位。登永安殿，大赦，改元兴安。杀爱、周，皆具五刑，夷三族。

宋文帝元嘉三年。初，袁皇后生皇子劭，后自详视，使驰白帝曰：“此儿形貌异常，必破国亡家，不可举。”即欲杀之。帝狼狈至后殿户外，手拨幔禁之，乃止。以尚在谅暗，故秘之。闰正月丙戌，始言劭生。

六年春三月丁丑，立皇子劭为太子。十五年夏四月，纳故黄门侍郎殷淳女为太子劭妃。

十六年冬十二月乙亥，太子劭加元服，大赦。劭美鬓眉，好读书，便弓马，喜延宾客。意之所欲，上必从之。东宫置兵与羽林等。

二十九年。初，潘淑妃生始兴王浚。元皇后性妒，以淑妃有宠于上，恚恨而殂，淑妃专总内政。由是太子劭深恶淑妃及浚。浚惧为将来之祸，乃曲意事劭，劭更与之善。

吴兴巫严道育自言能辟谷服食，役使鬼物，因东阳公主婢王鹦鹉出入主家。道育谓主曰：“神将有符赐主。”主夜卧，见流光若萤，飞入书笥，开视，得二青珠，由是主与劭、浚皆信惑之。劭、浚并多过失，数为上所诘责，使道育祈请，欲令过不上闻。道育曰：“我已为上天陈请，必不泄露。”劭等敬事之，号曰：“天师”。其后遂与道育、鹦鹉及东阳王奴陈天与、黄门陈庆国共为巫蛊，琢玉为上形像，埋于含章殿前。劭补天与为队主。

东阳王卒，鹦鹉应出嫁，劭、浚虑语泄，浚府佐吴兴沈怀远素为浚所厚，以鹦鹉嫁之为妾。

上闻天与领队，以让劭曰：“汝所用队主副，并是奴邪。”劭惧，以书告浚。浚视书曰：“彼人若所为不已，正可促其馀命，或是大庆之渐耳。”劭、浚相与往来书疏，常谓上为“彼人”，或曰：“其人”，谓江夏王义恭为“佞人”。

鹦鹉先与天与私通，既适怀远，恐事泄，白劭，使密杀之。陈庆国惧曰：“巫蛊事，唯我与天与宣传往来。今天与死，我其危哉。”乃具以其事白上。上大惊，即遣收鹦鹉，封籍其家，得劭、浚书数百纸，皆咒诅巫蛊之言，又得所埋玉人，命有司穷治其事。道育亡命，捕之不获。

先是，浚自扬州刺史出镇京口，及庐陵王绍以疾解扬州，意谓已必复得之。既而上用南谯王义宣，浚殊不乐，乃求镇江陵，上许之。浚入朝，遣还京口，为行留处分，至京口数日而巫蛊事发。上惋叹弥日，谓潘淑妃曰：“太子图富贵，更是一理，虎头复如此，非复思虑所及。汝母子岂可一日无我邪。”遣中使切责劭、浚，劭、浚惶惧无辞，唯陈谢而已。上虽怒甚，犹未忍罪也。

三十年春正月壬午，以征北将军始兴王浚为荆州刺史。帝怒未解，故浚久留京口，既除荆州，乃听入朝。

严道育之亡命也，上分遣使者搜捕甚急。道育变服为尼，匿于东宫，又随始兴王浚至京口，或出止民张旿家。浚入朝，覆载还东宫，欲与俱往江陵。丁巳，上临轩，浚入受拜。是日，有告道育止张旿家者，上遣掩捕，得其二婢，云：“道育随征北还都”。上谓浚与太子劭已斥遣道育，而闻其犹与往来，惆怅惋骇，乃命京口送二婢，须至检覆，乃治劭、浚之罪。

潘淑妃抱浚泣曰：“汝前祝诅事发，犹冀能刻意思愆，何意更藏严道育。上怒甚，我叩头乞恩不能解，今何用生为。可送药来，当先自取尽，不忍见汝祸败也。”浚奋衣起曰：“天下事寻自当判，愿少宽虑，必不上累。”

帝欲废太子劭，赐始兴王浚死，先与侍中王僧绰谋之，使僧绰寻汉、魏以来废太子诸王典故，送尚书仆射徐湛之及吏部尚书江湛。

武陵王骏素无宠，故屡出外藩，不得留建康。南平王铄、建平王宏皆为帝所爱。铄妃，江湛之妹。随王诞妃，徐湛之之女也。湛劝帝立铄，湛之意欲立诞。僧绰曰：“建立之事，仰由圣怀。臣谓唯宜速断，不可稽缓。当断不断，反受其乱。愿以义割恩，略小不忍。不尔，便应坦怀如初，无烦疑论。事机虽密，易致宣广，不可使难生虑表，取笑千载。”帝曰：“卿可谓能断大事。然此事至重，不可不殷勤三思。且彭城始亡，人将谓我无复慈爱之道。”僧绰曰：“臣恐千载之后，言陛下唯能裁弟，不能裁儿。”帝默然。江湛同侍坐，出阁，谓僧绰曰：“卿向言将不太伤切直。”僧绰曰：“弟亦恨君不直。”

铄自寿阳入朝，既至，失旨。帝欲立宏，嫌其非次，是以议久不决。每夜与湛之屏人语，或连日累夕。常使湛之自秉烛，绕壁检行，虑有窃听者。帝以其谋告潘淑妃，淑妃以告浚，浚持报劭。劭乃密与腹心队主陈叔儿、斋帅张超之等谋为逆。

初，帝以宗室强盛，虑有内难，特加东宫兵，使与羽林相若，至有实甲万人。劭性黠而刚猛，帝深倚之。及将作乱，每夜飨将士，或亲自行酒。僧绰密以启闻。会严道育婢将至，癸亥夜，劭诈为帝诏，云：“鲁秀谋反，汝可平明守阙，帅众入”。因使张超之等集素所畜养兵士三千馀人，皆被甲，召内外幢队主副，豫加部勒，云有所讨。夜，呼前中庶子右军长史萧斌、左卫率袁淑、中舍人殷仲素、左积弩将军王正见并入宫。劭流涕谓曰：“主上信谗，将见罪废，内省无过，不能受枉。明旦当行大事，望相与戮力。”因起遍拜之，众惊愕，莫能对。久之，淑、斌皆曰：“自古无此，愿加善思。”劭怒，变色。斌惧，与众俱曰：“当竭身奉令。”淑叱之曰：“卿便谓殿下真有是邪。殿下幼尝患风，或是疾动耳。”劭愈怒，因眄淑曰：“事当克不。”淑曰：“居不疑之地，何患不克。但既克之后，不为天地所容，大祸亦旋至耳。假有此谋，犹将可息。”左右引淑出，曰：“此何事，而云可罢乎。”淑还省，绕床行，至四更乃寝。

甲子，宫门未开，劭以朱衣加戎服上，乘画轮车，与萧斌同载，卫从如常入朝之仪。呼袁淑甚急，淑眠不起，劭停车奉化门催之相续。淑徐起，至车后，劭使登车，又辞不上，劭命左右杀之。守门开，从万春门入。旧制，东宫队不得入城，劭以伪诏示门卫曰：“受敕，有所收讨。”令后队速来。张超之等数十人驰入云龙门及斋阁，拔刃径上合殿。帝其夜与徐湛之屏人语，至旦，烛犹未灭，门阶户席直卫兵尚寝未起。帝见超之入，举几捍之，五指皆落，遂弑之。湛之惊起，趣北户，未及开，兵人杀之。劭进至合殿中阁，闻帝已殂，出坐东堂。萧斌执刀侍直，呼中书舍人顾嘏，嘏震惧，不时出。既至，问曰：“欲共见废，何不早启。”嘏未及答，即于前斩之。江湛直上省，闻喧噪声，叹曰：“不用王僧绰言，以至于此。”乃匿旁小屋中，劭遣兵就杀之。宿卫旧将罗训、徐罕皆望风屈附。左细仗主、广威将军吴兴卜天与，不暇被甲，执刀持弓，疾呼左右出战。徐罕曰：“殿下入，汝欲何为。”天与骂曰：“殿下常来，云何于今乃作此语。只汝是贼。”手射劭于东堂，几中之。劭党击之，断臂而死。队将张泓之、朱道钦、陈满与天与俱战死。左卫将军尹弘惶怖通启，求受处分。劭使人从东阁入，杀潘淑妃及太祖亲信左右数十人。急召始兴王浚，使帅众屯中堂。

浚时在西州，府舍人朱法瑜奔告浚曰：“台内喧噪，宫门皆闭，道上传太子反，未测祸变所至。”浚阳惊曰：“今当奈何。”法瑜劝入据石头。浚未得劭信，不知事之济不，骚扰不知所为。将军王庆曰：“今宫内有变，未知主上安危。凡在臣子，当投袂赴难。凭城自守，非臣节也。”浚不听，乃从南门出，径向石头，文武从者千馀人。时南平王铄戍石头，兵士亦千馀人。俄而劭遣张超之驰马召浚，浚屏人问状，即戎服乘马而去。朱法瑜固止浚，浚不从。出中门，王庆又谏曰：“太子反逆，天下怨愤。明公但当坚闭城门，坐食积粟，不过三日，凶党自离。公情事如此，今岂宜去。”浚曰：“皇太子令，敢有复言者斩。”既入，见劭，劭谓浚曰：“潘淑妃遂为乱兵所害。”浚曰：“此是下情，由来所愿。”

劭诈以太祖诏召大将军义恭、尚书令何尚之入，拘于内。并召百官，至者才才数十人。劭遽即位，下诏曰：“徐湛之、江湛弑逆无状，吾勒兵入殿，已无所及，号惋崩衄，肝心破裂。今罪人斯得，元凶克殄，可大赦，改元太初。”

即位毕，亟称疾还永福省，不敢临丧。以白刃自守，夜则列灯以防左右。以萧斌为尚书仆射、领军将军，以何尚之为司空，前右卫率檀和之戍石头，征虏将军营道侯义綦镇京口。义綦，义庆之弟也。乙丑，悉收先给诸处兵还武库，杀江、徐亲党尚书左丞荀赤松、右丞臧凝之等。凝之，焘之孙也。以殷仲素为黄门侍郎，王正见为左军将军，张超之、陈叔儿等皆拜官、赏赐有差。辅国将军鲁秀在建康，劭谓秀曰：“徐湛之常欲相危，我已为卿除之矣。”使秀与屯骑校尉庞秀之对掌库队。劭不知王僧绰之谋，以僧绰为吏部尚书，司徒左长史何偃为侍中。

武陵王骏屯五州，沈庆之自巴水来，咨受军略。三月乙亥，典签董元嗣自建康至五洲，具言太子弑逆，骏使元嗣以告僚佐。沈庆之密谓腹心曰：“萧斌妇人，其馀将帅皆易与耳。东宫同恶不过三十人，此外屈逼，必不为用。今辅顺讨逆，不忧不济也。”

太子劭分浙东五郡为会州，省扬州，立司隶校尉，以其妃父殷冲为司隶校尉。冲，融之曾孙也。以大将军义恭为太保，荆州刺史南谯王义宣为太尉，始兴王浚为骠骑将军，雍州刺史臧质为丹杨尹，会稽太守随王诞为会州刺史。

劭料检文帝巾箱及江湛家书疏，王僧绰所启飨士并前代故事，申申，收僧绰，杀之。僧绰弟僧虔为司徒在西属，所亲咸劝之逃，僧虔泣曰：“吾兄奉国以忠贞，抚我以慈爱，今日之事，苦不见及耳。若得同归九泉，犹羽化也。”劭因诬北第诸王侯，云与僧绰谋反，杀长沙悼王瑾、瑾弟楷、临川哀王熚、桂阳孝侯觊、新渝怀侯玠，皆劭素所恶也。瑾，义欣之子。熚，义庆之子。觊、玠，义庆之弟子也。

劭密与沈庆之手书，令弑武陵王骏。庆之求见王，王惧，辞以疾。庆之突入，以劭书示王，王泣求入内与母诀。庆之曰：“下官受先帝厚恩，今日之事，唯力是视，殿下何见疑之深。”王起再拜曰：“家国安危，皆在将军。”庆之即命内外勒兵。府主簿颜峻曰：“今四方未知义师之举，劭据有天府，若首尾不相应，此危道也。宜待诸镇协谋，然后举事。”庆之厉声曰：“今举大事，而黄头小儿皆得参预，何得不败。宜斩以徇众。”王令峻拜谢庆之，庆之曰：“君但当知笔札事耳。”于是专委庆之处分。旬日之间，内外整办，人以为神兵。峻，延之子也。

庚寅，武陵王戒严誓众。以沈庆之领府司马。襄阳太守柳元景、随郡太守宗悫为咨议参军，领中兵。江夏内史朱修之行平东将军。记室参军颜峻为咨议参军，领录事，兼总内外。以咨议参军刘延孙为长史、寻阳太守，行留府事。延孙，道产之子也。

南谯王义宣及臧质皆不受劭命，与司州刺史鲁爽同举兵以应骏。质、爽俱诣江陵见义宜，且遣使劝进于王。辛卯，臧质子敦等在建康者闻质举兵，皆逃亡。劭欲相慰悦，下诏曰：“臧质国戚勋臣，方赞翼京辇，而子弟波迸，良可怪叹。可遣宣譬令还，咸复本位。”劭寻录得敦，使大将军义恭行训杖三十，厚给赐之。

乙未，武陵王发西阳。丁酉，至寻阳。庚子，王命颜峻移檄四方，使共讨劭。州郡承檄，翕然响应。南谯王义宣遣臧质引兵诣寻阳，与骏同下，留鲁爽于江陵。

劭以兖冀二州刺史萧思话为徐兖二州刺史，起张永为青州刺史。思话自历城引部曲还平城，起兵以应寻阳。建武将军垣护之在历城，亦帅所领赴之。南谯王义宣版张永为冀州刺史。永遣司马崔勋之等将兵赴义宣。义宣虑萧思话与永不释前憾，自为书与思话，使长史张畅为书与永，劝使相与坦怀。

随王诞将受劭命，参军事沈正说司马顾琛曰：“国家此祸，开辟未闻。今以江东骁锐之众，唱大义于天下，其谁不响应，岂可使殿下北面凶逆，受其伪宠乎。”琛曰：“江东忘战日久，虽逆顺不同，然强弱亦异，当须四方有义举者，然后应之，不为晚也。”正曰：“天下未尝有无父无君之国，宁可自安仇耻而责义于馀方乎。今正以弑逆冤丑，义不同天，举兵之日，岂求必全邪。冯衍有言：大汉之贵臣，将不如荆、齐之贱士乎。况殿下义兼臣子，事实国家者哉。”琛乃与正共入说诞，诞从之。正，田子之兄子也。

劭自谓素习武事，语朝士曰：“卿等但助我理文书，勿措意戎旅，若有寇难，吾自当之，但恐贼虏不敢动耳。”及闻四方兵起，始忧惧，戒严，悉召下番将吏，迁淮南岸居民于北岸，尽聚诸王及大臣于城内，移江夏王义恭处尚书下舍，分义恭诸子处侍中下省。

夏四月癸卯朔，柳元景统宁朔将军薛安都等十二军发湓口，司空中兵参军徐遗宝以荆州之众继之。丁未，武陵王发寻阳，沈庆之总中军以从。

劭立妃殷氏为皇后。庚戌，武陵王檄书至建康，劭以示太常颜延之曰：“彼谁笔也。”延之曰：“峻之笔也。”劭曰：“言辞何至于是。”延之曰：“峻尚不顾老臣，安能顾陛下。”劭怒稍解。悉拘武陵王子于侍中下省，南谯王义宣子于太仓空舍。劭欲尽杀三镇士民家口。江夏王义恭、何尚之皆曰：“凡举大事者不顾家，且多是驱逼，今忽诛其家累，正足坚彼意耳。”劭以为然，乃下书一无所问。

劭疑朝廷旧臣皆不为已用，乃厚抚鲁秀及右军参军王罗汉，悉以军事委之。以萧斌为谋主，殷冲掌文符。萧斌劝劭勒水军自上决战，不尔则保据梁山。江夏王义恭以南军仓猝，船舫陋小，不利水战，乃进策曰：“贼骏小年，未习军旅，远来疲弊，宜以逸待之。今远出梁山，则京都空弱，东军乘虚，或能为患。若分力两赴，则兵败势离，不如养锐待期，坐而观衅。割弃南岸，栅断石头，此先朝旧法，不忧贼不破也。”劭善之。斌厉色曰：“南中郎二十年少，能建如此大事，岂复可量。三方同恶，势据上流，沈庆之甚练军事，柳元景、宗悫屡尝立功，形势如此，实非小敌。唯宜及人情未离，尚可决力一战。端坐台城，何由得久。今主、相咸无战意，岂非天也。”劭不听，或劝劭保石头城。劭曰：“昔人所以固石头城者，俟诸侯勤王耳。我若守此，谁当见救。唯应力战决之，不然，不克。”日日自出行军，慰劳战士，亲督都水治船舰。壬子，焚淮南岸室屋、淮内船舫，悉驱民家渡水北。

立子伟之为皇太子。以始兴王浚妃父褚湛之为丹杨尹。湛之，裕之之兄子也。浚为侍中、中书监、司徒、录尚书六条事，加南平王铄开府仪同三司，以南兖州刺史建平王宏为江州刺史。太尉司马庞秀之自石头先众南奔，人情由是大震。以营道侯义綦为湘州刺史，檀和之为雍州刺史。癸丑，武陵王军于鹊头。宣城太守王僧达得武陵王檄，未知所从。客说之曰：“方今衅逆滔天，古今未有。为君计，莫若承义师之檄，移告傍郡，苟在有心，谁不响应。此上策也。如其不能，可躬帅向义之徒，详择水陆之便，致身南归，亦其次也。”僧达乃自侯道南奔，逢武陵王于鹊头，王即以为长史。僧达，弘之子也。王初发寻阳，沈庆之谓人曰：“王僧达必来赴义。”人问其故，庆之曰：“吾见其在先帝前议论开张，执意明决，以此言之，其至必也。”

柳元景以舟舰不坚，惮于水战，乃倍道兼行，丙辰，至江宁步上，使薛安都帅铁骑耀兵于淮上，移书朝士，为陈逆顺。

劭加吴兴太守汝南周峤冠军将军。随王诞檄亦至，峤素恇怯，回惑不知所从。府司马丘珍孙杀之，举郡应诞。

戊午，武陵王至南洲，降者相属。己未，军于溧洲。王自发寻阳，有疾不能见将佐，唯颜峻出入卧内，拥王于膝，亲视起居。疾屡危笃，不任咨禀，峻皆专决。军政之外，间以文教书檄，应接遐迩，昏晓临哭，若出一人。如是累旬，自舟中甲士亦不知王之危疾也。

癸亥，柳元景潜至新亭，依山为垒。新降者皆劝元景速进，元景曰：“不然。理顺难恃，同恶相济，轻进无防，实启寇心。”

元景营未立，劭龙骧将军詹叔儿觇知之，劝劭出战，劭不许。甲子，劭使萧斌统步军，褚湛之统水军，与鲁秀、王罗汉、刘简之等精兵合万人，攻新亭垒，劭自登朱雀门督战。元景宿令军中曰：“鼓繁气易衰，叫数力易竭，但衔枚疾战，一听吾鼓声。”劭将士怀劭重赏，皆殊死战。元景水陆受敌，意气弥强，麾下勇士，悉遣出斗，左右唯留数人宣传。劭兵势垂克，鲁秀击退鼓，劭众遽止。元景乃开垒鼓噪以乘之，劭众大溃，坠淮死者甚多。劭更帅馀众自来攻垒，元景复大破之，所杀伤过于前战，士卒争赴死马涧，涧为之溢，劭手斩退者，不能禁。刘简之死，萧斌被创，劭仅以身免，走还宫。鲁秀、褚湛之、檀和之皆南奔。

丙寅，武陵王至江宁。丁卯，江夏王义恭单骑南奔，劭杀义恭十二子。

劭、浚忧迫无计，以辇迎蒋侯神像置宫中，稽颡乞恩，拜为大司马，封中山王。拜苏侯神为骠骑将军。以浚为南徐州刺史，与南平王铄并录尚书事。

戊辰，武陵王军于新亭，大将军义恭上表劝进。散骑侍郎徐爰在殿中诳劭，云自追义恭，遂归武陵王。时王军府草创，不晓朝章。爰素所谙练，乃以爰兼太常丞，撰即位仪注。己巳，王即皇帝位，大赦。文武赐爵一等，从军者二等。改谥大行皇帝曰文，庙号太祖。以大将军义恭为太尉、录尚书六条事、南徐州刺史。是日，劭亦临轩，拜太子伟之，大赦，唯刘骏、义恭、义宣、诞不在原例。庚子，以南谯王义宣为中书监、丞相、录尚书六条事、扬州刺史，随王诞为卫将军、开府仪同三司、荆州刺史，臧质为车骑将军、开府仪同三司、江州刺史，沈庆之为领军将军，萧思话为尚书左仆射。壬申，以王僧达为右仆射，柳元景为侍中、左卫将军，宗悫为右卫将军，张畅为吏部尚书，刘延孙、颜峻并为侍中。

五月癸酉朔，臧质以雍州兵二万至新亭。豫州刺史刘遵考遣其将夏侯献之帅步骑五千军于瓜步。

先是，世祖遣宁朔将军顾彬之将兵东入，受随王诞节度。诞遣参军刘季之将兵与彬之俱向建康，诞自顿西陵为之后继。劭遣殿中将军燕钦等拒之，相遇于曲阿奔牛塘，钦等大败。劭于是缘淮树栅以自守，又决破岗、方山埭以绝东军。时男子既尽，召妇女供役。

甲戌，鲁秀等募勇士攻大航，克之。王罗汉闻官军已渡，即放仗降，缘渚幢队以次奔散，器仗鼓盖，充塞路衢。是夜，劭闭守六门，于门内凿堑立栅。城中沸乱，丹杨尹尹弘等文武将吏争逾城出降。劭烧辇及衮冕服于宫庭。萧斌宣令所统，皆使解甲，自石头戴白幡来降。诏斩斌于军门。浚劝劭载宝货逃入海，劭以人情离散，不果行。

乙亥，辅国将军朱修之克东府。丙子，诸军克台城，各由诸门入，会于殿庭。获王正见，斩之。张超之走至合殿御床之所，为军士所杀，刳肠割心，诸将脔其肉，生啖之。建平等七王号哭俱出。劭穿西垣，入武库井中，队副高禽执之。劭曰：“天子何在。”禽曰：“近在新亭。”至殿前，臧质见之恸哭，劭曰：“天地所不覆载，丈人何为见哭。”又谓质曰：“可得为启，乞远徙不。”质曰：“主上近在航南，自当有处分。”缚劭于马上，防送军门。时不见传国玺，以问劭。劭曰：“在严道育处。”就取，得之。斩劭及四子于牙下。浚帅左右数十人挟南平王铄南走，遇江夏王义恭于越城。浚下马曰：“南中郎令何所作。”义恭曰：“上己君临万国。”又曰：“虎头来得无晚乎。”义恭曰：“殊当恨晚。”又曰：“故当不死邪。”义恭曰：“可诣行阙请罪。”又曰：“未审犹能赐一职自效不。”义恭又曰：“此未可量。”勒与俱归，于道斩之，及其三子。劭、浚父子首并枭于大航，暴尸于市。劭妃殷氏及劭、浚诸女、妾媵，皆赐死于狱。污潴劭所居斋。殷氏且死，谓狱丞江恪曰：“汝家骨肉相残，何以枉杀无罪人。”恪曰：“受拜皇后，非罪而何。”殷氏曰：“此权时耳，当以鹦鹉为后。”褚湛之之南奔也，浚即与褚妃离绝，故免于诛。严道育、王鹦鹉并都街鞭死，焚尸，扬灰于江。殷冲、尹弘、王罗汉及淮南太守沈璞皆伏诛。

庚辰，解严。辛巳，帝如东府，百官请罪，诏释之。甲申，尊帝母路淑媛为皇太后。太后，丹杨人也。乙酉，立妃王氏为皇后。后父偃，导之玄孙也。戊子，以柳元景为雍州刺史。辛卯，追赠袁淑为太尉，谥忠宪公。徐湛之为司空，谥忠烈公。江湛为开府仪同三司，谥忠简公。王僧绰为金紫光禄大夫，谥简侯。壬辰，以太尉义恭为扬南徐二州刺史，进位太傅，领大司马。

初，劭以尚书令何尚之为司空、领尚书令，子征北长史偃为侍中，父子并居权要。及劭败，尚之左右皆散，自洗黄合。殷冲等既诛，人为之寒心。帝以尚之、偃素有令誉，且居劭朝用智将迎，时有全脱，故特免之，复以尚之为尚书令，偃为大司马长史，任遇无改。

甲午，帝谒初宁、长宁陵。追赠卜天与益州刺史，谥壮侯，与袁淑等四家长给廪禄。张泓之等各赠郡守。戊戌，以南平王铄为司空，建平王宏为尚书左仆射，萧思话为中书令、丹杨尹。六月丙午，帝还宫。

初，帝之讨西阳蛮也，臧质使柳元景将兵会之。及质起兵，欲奉南谯王义宣为主，潜使元景帅所领西还。元景即以质书呈帝，语其信曰：“臧冠军当是未知殿下义举耳。方应伐逆，不容西还。”质以此恨之。及元景为雍州，质虑其为荆、江后患，建议“元景当为爪牙，不宜远出”。帝重违其言。戊申，以元景为护军将军，领石头戍事。己酉，以司州刺史鲁爽为南豫州刺史。庚戌，以卫将军司马徐遗宝为兖州刺史。庚申，诏有司论功行赏，封颜峻等为公、侯。辛未，从南谯王义宣为南郡王，随王诞为竟陵王，立义宣次子宜阳侯恺为南谯王。闰月壬申，以领军将军沈庆之为南兖州刺史，镇盱眙。癸酉，以柳元景为领军将军。丞相义宣固辞内任及子恺王爵。甲午，更以义宣为荆、湘二州刺史，恺为宜阳县王。将佐以下并加赏秩。以竟陵王诞为扬州刺史。

秋七月，南平穆王铄素负才能，意常轻上，又为太子劭所任，出降最晚。上潜使人毒之。己巳，铄卒，赠司徒，以商臣之谥谥之。

冬十一月丙午，以左军将军鲁秀为司州刺史。十二月癸未，以将置东宫，省太子率更令等官，中庶子等各减旧员之半。

孝武帝孝建元年春正月乙亥，改元，大赦。甲辰，以尚书令何尚之为左光禄大夫、护军将军，以左卫将军颜峻为吏部尚书、领骁骑将军。丙子，立皇子业为太子。

宋孝武帝孝建元年。初，江州刺史臧质自谓人才足为一世英雄。太子劭之乱，质潜有异图，以荆州刺史南郡王义宣庸暗易制，欲外相推奉，因而覆之。质于义宣为内兄，既至江陵，即称名拜义宣。义宣惊愕问故。质曰：“事中宜然。”时义宣已奉帝为主，故其计不行。及至新亭，又拜江夏王义恭曰：“天下屯危，礼异常日。”劭既诛，义宣与质功皆第一，由是骄恣，事多专行，凡所求欲，无不必从。义宣在荆州十年，财富兵强，朝廷所下制度，意有不同，一不遵承。质自建康之江州，舫千馀乘，部伍前后百馀里。帝方自揽威权，而质以少主遇之，政刑庆赏，一不咨禀。擅用湓口、钩折米，台符屡加检诘，渐致猜惧。

帝淫义宣诸女，义宣由是恨怒。质乃遣密信说义宣，以为“负不赏之功，挟震主之威，自古能全者有几。今万物系心于公，声迹已着，见几不作，将为他人所先。若今徐遗宝、鲁爽驱西北精兵来屯江上，质帅九江楼船为公前驱，已为得天下之半。公以八州之众，徐进而临之，虽韩、白更生，不能为建康计矣。且少主失德，闻于道路，沈、柳诸将，亦我之故人，谁肯为少主尽力者。夫不可留者年也，不可失者时也。质常恐溘先朝露，不得展其旅力，为公扫除，于时悔之何及。”义宣腹心将佐咨议参军蔡超、司马竺超民等咸有富贵之望，欲倚质威名以成其业，共劝义宣从其计。质女为义宣子采之妇，义宣谓质无复异同，遂许之。超民，夔之子也。臧敦时为黄门侍郎，帝使敦至义宣所，道经寻阳，质更令敦诱说义宣，义宣意遂定。

豫州刺史鲁爽有勇力，义宣、质素与之相结。义宣密使人报爽及兖州刺史徐遗宝，期以今秋同举兵。使者至寿阳，爽方饮醉，失义宣指，即日举兵。爽弟瑜在建康闻之，逃叛。爽使其众戴黄标窃造法服，登坛，自号建平元年。疑长史韦处穆、中兵参军杨元驹、治中庾腾之不与已同，皆杀之。遗宝亦勒兵向彭城。二月，义宣闻爽已反，狼狈举兵。鲁瑜弟弘为质府佐，帝敕质收之，质即执台使举兵。

义宣与质皆上表，言为左右所谗疾，欲诛君侧之恶。义宣进爽号征北将军，爽于是送所造舆服诣江陵，使征北府户曹版义宣等，文曰：“丞相刘，今补天子，名义宣：车骑臧，今补丞相，名质。西平朱，今补车骑，名修之。皆版到奉行。”义宣骇愕，爽所送法物并留竟陵，不听进。质加鲁弘辅国将军，下戍大雷。义宣遣咨议参军刘谌之将万人就弘，召司州刺史鲁秀欲使为谌之后继。秀至江陵见义宣，出，拊膺曰：“吾兄误我，乃与痴人作贼，今年败矣。”

义宣兼荆、江、兖、豫四州之力，威震远近。帝欲奉乘舆法物迎之，竟陵王诞固执不可，曰：“奈何持此座与人。”乃止。

己卯，以领军将军柳元景为抚军将军。辛卯，以左卫将军王玄谟为豫州刺史。命元景统玄谟等诸将以讨义宣。癸巳，进据梁山洲，于两岸筑偃月垒，水陆待之。义宣自称都督中外诸军事，命僚佐悉称名。

丙申，以安北司马夏侯祖欢为兖州刺史。三月己亥，内外戒严。辛丑，以徐州刺史萧思话为江州刺史，柳元景为雍州刺史。癸卯，以太子左卫率庞秀之为徐州刺史。

义宣移檄州郡，加进位号，使同发兵。雍州刺史朱修之伪许之，而遣使陈诚于帝。益州刺史刘秀之斩义宣使者，遣中兵参军韦嵩将万人袭江陵。

戊申，义宣帅众十万发江津，舳舻数百里。以子慆为辅国将军，与左司马竺超民留镇江陵。檄朱修之使发兵万人继进，修之不从。义宣知修之贰于己，乃以鲁秀为雍州刺史，使将万馀人击之。王玄谟闻秀不来，喜曰：“臧质易与耳。”

冀州刺史垣护之妻，徐遗宝之姊也，遗宝邀护之同反，护之不从，发兵击之。遗宝遣兵袭徐州长史明胤于彭城，不克。胤与夏侯祖欢、垣护之共击遗宝于湖陆，遗宝弃众焚城，奔鲁爽。

义宣至寻阳，以质为前锋而进，爽亦引兵直趣历阳，与质水陆俱下。殿中将军沈灵赐将百舸，破质前军于南陵，擒军主徐庆安等。质至梁山，夹陈两岸，与官军相拒。

夏四月戊辰，以后将军刘义綦为湘州刺史。甲申，以朱修之为荆州刺史。上遣左军将军薛安都、龙骧将军南阳宗越等戍历阳，与鲁爽前锋杨胡兴等战，斩之。爽不能进，留军大岘，使鲁瑜屯小岘。上覆遣镇军将军沈庆之济江，督诸将讨爽。爽食少，引兵稍退，自留断后，庆之使薛安都帅轻骑追之。丙戌，及爽于小岘。爽将战，饮酒过醉，安都望见爽，即跃马大呼，直往刺之，应手而倒，左右范双斩其首。爽众奔散，瑜亦为部下所杀。遂进攻寿阳，克之。徐遗宝奔东海，东海人杀之。

李延寿论曰:凶人之济其身，非乱世莫由焉。鲁爽以世乱之情，而行之于平日，其取败也宜哉。

南郡王义宣至鹊头，庆之送爽首示之，并与书曰：“仆荷任一方，而衅生所统。近聊帅轻师，指往翦扑，军锋裁及，贼爽授首。公情契异常，或欲相见，及其可识，指送相呈。”爽累世将家，骁猛善战，号万人敌，义宣与质闻其死，皆骇惧。

柳元景军于采石。王玄谟以臧质众盛，遣使来求益兵，上使元景进屯姑孰。

太傅义恭与义宣书曰：“往时仲堪假兵，灵宝寻害其族。孝伯推诚，牢之旋踵而败。臧质少无美行，弟所具悉。今藉西楚之强力，图济其私，凶谋若果，恐非复池中物也。”义宣由此疑之。五月甲辰，义宣至芜湖，质进计曰：“今以万人取南州，则梁山中绝。万人缀梁山，则玄谟必不敢动。下官中流鼓棹，直趣石头，此上策也。”义宣将从之，刘湛之密言于义宣曰：“质求前驱，此志难测。不如尽锐攻梁山，事克然后长驱，此万安之计也。”义宣乃止。

冗从仆射胡子反等守梁山西垒，会西南风急，质遣其将尹周之攻西垒。子反度东岸，就玄谟计事，闻之，驰归。周之攻垒甚急，偏将刘季之帅水军殊死战，求救于玄谟，玄谟不遣。大司马参军崔勋之固争，乃遣勋之与积弩将军垣询之救之。比至，城已陷，勋之、询之皆战死。询之，护之之弟也。子反等奔还东岸。质又遣其将庞法起将数千兵趋南浦，欲自后掩玄谟，游击将军垣护之引水军与战，破之。朱修之断马鞍山道，据险自守。鲁秀攻之不克，屡为修之所败，乃还江陵，修之引兵蹑之。或劝修之急追，修之曰：“鲁秀，骁将也，兽穷则攫，不可迫也。”

王玄谟使垣护之告急于柳元景曰：“西城不守，唯馀东城万人。贼军数倍，强弱不敌，退还姑孰，欲就节下协力当之，更议进取。”元景不许，曰：“贼势方盛，不可先退，吾当卷甲赴之。”护之曰：“贼谓南州有三万人，而将军麾下裁十分之一，若往造贼垒，则虚实露矣。王豫州必不可来，不如分兵援之。”元景曰：“善。”乃留羸弱自守，悉遣精兵助玄谟，多张旗帜。梁山望之如数万人，皆以为建康兵悉至，众心乃安。

质请自攻东城。咨议参军颜乐之说义宣曰：“质若复克东城，则大功尽归之矣，宜遣麾下自行。”义宣乃遣刘谌之与质俱进。甲寅，义宣至梁山，顿兵两岸，质与刘谌之进攻东城。玄谟督诸军大战，薛安都帅突骑先冲其陈之东南，陷之，斩谌之首，刘季之、宗越又陷其西北，质等兵大败。垣护之烧江中舟舰，烟焰覆水，延及西岸，营垒殆尽，诸军乘势攻之，义宣兵亦溃。义宣单舸迸走，闭户而泣，荆州人随之者犹百馀舸。质欲见义宣计事，而义宣已去，质不知所为，亦走，其众皆降散。己未，解严。

六月，臧质至寻阳，焚烧府舍，载妓妾西走，使嬖人何文敬领馀兵居前，至西阳。西阳太守鲁方平绐文敬曰：“诏书唯捕元恶，馀无所问，不如逃之。”文敬弃众亡去。质先以妹夫羊冲为武昌郡，质往投之，冲已为郡丞胡庇之所杀，质无所归，乃逃于南湖，掇莲实啖之。追兵至，以荷覆头，自沉于水，出其鼻。戊辰，军主郑俱儿望见，射之，中心，兵刃乱至，肠胃萦水草，斩首送建康，子孙皆弃市。并诛其党豫章太守乐安任荟之、临川内史刘怀之、鄱阳太守杜仲儒。仲儒，骥之兄弟也。功臣柳元景等封赏各有差。

丞相义宣走至江夏，闻巴陵有军，回向江陵，众散且尽，与左右十许人徒步，脚痛不能前，僦民露车自载，缘道求食。至江陵郭外，遣人报竺超民，超民具羽仪兵众迎之。时荆州带甲，尚万馀人，左右翟灵宝诫义宣使抚慰将佐，以“臧质违指授之宜，用致失利。今治兵缮甲，更为后图。昔汉高百败，终成大业。”而义宣忘灵宝之言，误云：“项羽千败”，众咸掩口。鲁秀、竺超民等犹欲收馀兵更图一决，而义宣惛沮，无复神守，入内不复出，左右腹心稍稍离叛。鲁秀逃走，义宣不能自立，欲随秀去，乃携息慆及所爱妾五人，着男子服相随。城内扰乱，白刃交横，义宣惧，坠马，遂步进。竺超民送至城外，更以马与之，归而城守。义宣求秀不得，左右尽弃之，夜，复还南郡空廨。旦日，超民收送刺奸。义宣止狱户，坐地叹曰：“臧质老奴误我。”五妾寻被遣出，义宣号泣，语狱吏曰：“常日非苦，今日分别始是苦。”鲁秀众散不能去，还向江陵，城上人射之，秀赴水死，就取其首。

诏右仆射刘延孙使荆、江二州，旌别枉直，就行诛赏。且分割二州之地，议更置新州。初，晋氏南迁，以扬州为京畿，谷帛所资皆出焉。以荆、江为重镇，甲兵所聚尽在焉，常使大将居之。三州户口居江南之半，上恶其强大，故欲分之。癸未，分扬州浙东五郡置东扬州，治会稽。分荆、湘、江、豫州之八郡置郢州，治江夏。罢南蛮校尉，迁其营于建康。太傅义恭议使郢州治巴陵，尚书令何尚之曰：“夏口在荆、江之中，正对沔口，通接雍、梁，实为津要。由来旧镇，根基不易，既有见城，浦大容舫，于事为便。”上从之。既而荆、扬因此虚耗，尚之请复合二州，上不许。

上恶宗室强盛，不欲权在臣下，太傅义恭知其指，故请省之。

上使王公、八座与荆州刺史朱修之书，令丞相义宣自为计。书未达，庚寅，修之入江陵，杀义宣，并诛其子十六人，及同党竺超民、从事中郎蔡超、咨议参军颜乐之等。超民兄弟应从诛，何尚之上言：“贼既遁走，一夫可擒。若超民反复昧利，即当取之，非唯免愆，亦可要不义之赏。而超民曾无此意，微足观过知仁。且为官保全城府，谨守库藏，端坐待缚。今戮及兄弟，则与其馀逆党无异，于事为重。”上乃原之。

宋孝武帝孝建二年春二月辛巳，以尚书右仆射刘延孙为南兖州刺史。冬十月壬午，以竟陵王诞为司空，领南徐州刺史。

大明元年秋八月甲辰，徙司空、南徐州刺史竟陵王诞为南兖州刺史，以太子詹事刘延孙为南徐州刺史。初，高祖遗诏，以京口要地，去建康密迩，自非宗室近亲不得居之。延孙之先虽与高祖同源，而高祖属彭城，延孙为莒县，从来不序昭穆。上既命延孙镇京口，仍诏与延孙合族，使诸王皆序长幼。

上闺门无礼，不择亲疏、尊卑，流闻民间，无所不至。诞宽而有礼，又诛太子劭、丞相义宣，皆有大功，人心窃向之。诞多聚才力之士，蓄精甲利兵，上由是畏而忌之，不欲诞居中，使出镇京口。犹嫌其逼，更徙广陵。以延孙腹心之臣，故使镇京口以防之。

三年夏四月，竟陵王诞知上意忌之，亦潜为之备，因魏人入寇，修城浚隍，聚粮治仗。诞记室参军江智渊知诞有异志，请假先还建康，上以为中书侍郎。智渊，夷之弟子也，少有操行，沈怀文每称之曰：“人所应有尽有，人所应无尽无者，其唯江智渊乎。”

是时，道路皆云诞反。会吴郡民刘成上书称“息道龙昔事诞，见诞在石头城修乘舆法物，习唱警跸。道龙忧惧，私与伴侣言之，诞杀道龙。”又豫章民陈谈之上书称“弟咏之在诞左右，见诞疏陛下年纪、姓讳，往巫郑师怜家祝诅。咏之密以启闻，诞诬咏之乘酒骂詈，杀之。”上乃令有司奏诞罪恶，请收付廷尉治罪。乙卯，诏贬诞爵为侯，遣之国。诏书未下，先以羽林禁兵配兖州刺史垣阆，使以之镇为名，与给事中戴明宝袭诞。

阆至广陵，诞未悟也。明宝夜报诞典签蒋成，使明晨开门为内应。成以告府舍人许宗之，宗之入告诞。诞惊起，呼左右及素所蓄养数百人执蒋成，勒兵自卫。天将晓，明宝与阆帅精兵数百人猝至，而门不开。诞已列兵登陴，自在门上斩蒋成，赦作徒、系囚，开门击阆，杀之。明宝从间道逃还。诏内外纂严。以始兴公沈庆之为车骑大将军、开府仪同三司、南兖州刺史，将兵讨诞。甲子，上亲总禁兵顿宣武堂。

司州刺史刘季之，诞故将也，素与都督宗悫有隙，闻诞反，恐为悫所害，委官，间道欲赴朝廷。至盱眙，盱眙太守郑瑗疑季之与诞同谋，邀杀之。

沈庆之至欧阳，诞遣庆之宗人沈道愍赍书说庆之，饷以玉环刀。庆之遣道愍返，数以罪恶。诞焚郭邑，驱居民悉使入城，闭门自守，分遣书檄，邀结远近。时山阳内史梁旷家在广陵，诞执其妻子，遣使邀旷，旷斩使拒之。诞怒，灭其家。

诞奉表投之城外，曰：“陛下信用谗言，遂令无名小人来相掩袭，不任枉酷，即加诛翦。雀鼠贪生，仰违诏敕。今亲勒部曲，镇捍徐、兖。先经何福，同生皇家。今有何愆，便成胡、越。陵锋奋戈，万没岂顾，戡定之期，冀在旦夕。”又曰：“陛下宫帷之丑，岂可三缄。”上大怒，凡诞左右、腹心、同籍、期亲在建康者，并诛之，死者以千数，或有家人已死，方自城内出奔者。

庆之至城下，诞登楼谓之曰：“沈公垂白之年，何苦来此。”庆之曰：“朝廷以君狂愚，不足劳少壮故耳。”

上虑诞奔魏，使庆之断其走路。庆之移营白土，去城十八里，又进军新亭。豫州刺史宗悫、徐州刺史刘道隆并帅众来会。兖州刺史沈僧明，庆之兄子也，亦遣兵助庆之。先是，诞诳其众，云：“宗悫助我”，悫至，绕城跃马呼曰：“我宗悫也。”

诞见众军大集，欲弃城北走，留中兵参军申灵赐守广陵，自将步骑数百人，亲信并自随，声云出战，邪趋海陵道，庆之遣龙骧将军武念追之。诞行十馀里，众皆不欲去，互请诞还城。诞曰：“我还易耳，卿能为我尽力乎。”众皆许诺。诞乃复还，筑坛歃血以誓众，凡府州文武皆加秩。以主簿刘琨之为中兵参军。琨之，遵考之子也。辞曰：“忠孝不得并。琨之老父在，不敢承命。”诞囚之十馀日，终不受，乃杀之。

右卫将军垣护之、虎贲中郎将殷孝祖等击魏还，至广陵，上并使受庆之节度。庆之进营，逼广陵城。诞饷庆之食，提挈者百馀人，出自北门，庆之不开视，悉焚之。诞于城上授函表，请庆之为送。庆之曰：“我受诏讨贼，不得为汝送表。汝必欲归死朝廷，自应开门遣使，吾为汝护送。”

六月，上命沈庆之为三烽于桑里，若克外城举一烽，克内城举两烽，擒到诞举三烽。玺书督趣，前后相继。庆之焚其东门，塞堑，造攻道，立行楼、土山并诸攻具，值久雨，不得攻城。上使御史中丞庾徽之奏免庆之官，诏勿问，以激之。自四月至于秋七月，雨止，城犹未拔。上怒，命太史择日，将自济江讨诞，太宰义恭固谏，乃止。

诞初闭城拒使者，记室参军山阴贺弼固谏，诞怒，抽刀向之，乃止。诞遣兵出战屡败，将佐多逾城出降。或劝弼宜早出，弼曰：“公举兵向朝廷，此事既不可从，荷公厚恩，又义无违背，唯当以死明心耳。”乃饮药自杀。参军何康之等谋开门纳官军，不果，斩关出降。诞为高楼，置康之母于其上，暴露之，不为食。母呼康之，数日而死。诞以中军长史济阳范义为左司马。义母妻子皆在城内，或谓义曰：“事必不振，子其行乎。”义曰：“吾，人吏也。子不可以弃母，吏不可以叛君。必若何康之而活，吾弗为也。。”

沈庆之帅众攻城，身先士卒，亲犯矢石，乙巳，克其外城，乘胜而进，又克小城。诞闻兵入，走趋后园，队主沈胤之等追及之，击伤诞，坠水，引出斩之。诞母、妻皆自杀。

上闻广陵平，出宣阳门，敕左右皆呼万岁。侍中蔡兴宗陪辇，上顾曰：“卿何独不呼？”兴宗正色曰：“陛下今日正应出涕泣行诛，岂得皆称万岁。”上不悦。诏贬诞姓留氏。广陵城中士民，无小大悉命杀之。沈庆之请自五尺以下全之，其馀男子皆死，女子以为军赏，犹杀三千馀口。长水校尉宗越临决，皆先刳肠抉眼，或笞面鞭腹，苦酒灌创，然后斩之，越对之，欣欣若有所得。上聚其首于石头南岸为京观，侍中沈怀文谏，不听。

初，诞自知将败，使黄门吕昙济与左右素所信者，将世子景粹匿于民间，谓曰：“事若不济，思相全脱。如其不免，可深埋之。”各分以金宝赍送。既出门，并散走，唯昙济不去，携负景粹十馀日，捕得，斩之。临川内史杨璇坐与诞素善，下狱死。擢梁旷为后将军，赠刘琨之给事黄门侍郎。

蔡兴宗奉旨慰劳广陵。兴宗与范义素善，收敛其尸，送丧归豫章。上谓曰：“卿何敢故触王宪？”兴宗抗言对曰：“陛下自杀贼，臣自葬故交，何不可之有？”上有惭色。

