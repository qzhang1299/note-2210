唐太宗贞观三十二年。初，左武卫将军武连县公武安李君羡直玄武门，时太白屡昼见，太史占云：“女主昌”。民间又傅《秘记》云：“唐三世之后，女主武王代有天下。”上恶之。会与诸武臣宴宫中，行酒令，使各言小名，君羡自言名五娘。上愕然，因笑曰：“何物女子，乃尔勇健。”又以君羡官称、封邑皆有“武”字，深恶之，后出为华州刺史。有布衣员道信自言能绝粒，晓佛法，君羡深敬信之，数相从，屏人语。御史奏君羡与妖人交通，谋不轨。秋七月壬辰，君羡坐诛，籍没其家。上密问太史令李淳风“《秘记》所云，信有之乎？”对曰：“臣仰稽天象，俯察历数，其人已在陛下宫中，为亲属，自今不过三十年，当王天下，杀唐子孙殆尽，其兆既成矣。”上曰：“疑似者尽杀之，何如？”对曰：“天之所命，人不能违也。王者不死，徒多杀无辜。且自今以往三十年，其人已老，庶几颇有慈心，为祸或浅。今借使得而杀之，天或生壮者肆其怨毒，恐陛下子孙，无遗类矣。”上乃止。

高宗永徽三年秋七月丁巳，立陈王忠为皇太子。

五年。初，王皇后无子，萧淑妃有宠，王后疾之。上之为太子也，入侍太宗，见才人武氏而悦之。太宗崩，武氏随众感业寺为尼。忌日，上诣寺行香，见之，武氏泣，上亦泣。王后闻之，阴令武氏长发，劝上内之后宫，欲以间淑妃之宠。武氏巧慧，多权数，初入宫，卑辞屈体以事后。后爱之，数称其美于上。未几大幸，拜为昭仪。后及淑妃宠皆衰，更相与共谮之，上皆不纳。昭仪欲追赠其父而无名，故托以褒赏功臣，遍赠屈突通等，而武士彟预焉。

王皇后、萧淑妃与武昭仪更相谮诉，上不信后、淑妃之语，独信昭仪。后不能曲事上左右，母魏国夫人柳氏及舅中书令柳奭入见六宫，又不为礼。武昭仪伺后所不敬者，必倾心与相结，所得赏赐分与之。由是后及淑妃动静昭仪必知之，皆以闻于上。后宠虽衰，然上未有意废也。会昭仪生女。后怜而弄之，后出，昭仪潜扼杀之，覆之以被。上至，昭仪阳欢笑，发被观之，女已死矣，即惊啼。问左右，左右皆曰：“皇后适来此。”上大怒曰：“后杀吾女。”昭仪因泣数其罪。后无以自明，上由是有废立之志。又畏大臣不从，乃与昭仪幸太尉长孙无忌第，酣饮极欢，席上拜无忌宠姬子三人皆为朝散大夫，仍载金宝、缯锦十车以赐无忌。上因从容言皇后无子以讽无忌，无忌对以他语，竟不顺旨，上及昭仪皆不悦而罢。昭仪又令母杨氏诣无忌第，屡有祈请，无忌终不许。礼部尚书许敬宗亦数劝无忌，无忌厉色折之。


六年夏六月，武昭仪诬王后与其母魏国夫人柳氏为厌胜，敕禁后母柳氏不得入宫。秋七月戊寅，贬吏部尚书柳奭为遂州刺史。奭行至扶风，岐州长史于承素希旨，奏奭漏泄禁中语，复贬荣州刺史。


唐因隋制，后宫有贵妃、淑妃、德妃、贤妃，皆视一品。上欲特置宸妃，以武昭仪为之，韩瑗、来济谏，以为故事无之，乃止。


中书舍人饶阳李义府为长孙无忌所恶，左迁壁州司马。敕未至门下，义府密知之，问计于中书舍人幽州王德俭。德俭曰：“上欲立武昭仪为后，犹豫未决者，直恐宰臣异议耳。君能建策立之，则转祸为福矣。”义府然之，是日，代德俭直宿，叩合上表，请废皇后王氏，立武昭仪，以厌兆庶之心。上说，召见与语，赐珠一斗，留居旧职。昭仪又密遣使劳勉之，寻超拜中书侍郎。于是卫尉卿许敬宗、御史大夫崔义玄、中丞袁公瑜皆潜布腹心于武昭仪矣。

秋八月，长安令裴行俭闻将立武昭仪为后，以国家之祸必由此始。与长孙无忌、褚遂良私议其事。袁公瑜闻之，以告昭仪母杨氏，行俭坐左迁西州都督府长史。行俭，仁基之子也。

九月戊辰，以许敬宗为礼部尚书。上一日退朝，召长孙无忌、李绩、于志宁、褚遂良入内殿。遂良曰：“今日之召，多为中宫，上意既决，逆之必死。太尉元舅，司空功臣，不可使上有杀元舅及功臣之名。遂良起于草茅，无汗马之劳，致位至此，且受顾托，不以死争之，何以下见先帝？”绩称疾不入。无忌等至内殿，上顾谓无忌曰：“皇后无子，武昭仪有子，今欲立昭仪为后，何如？”遂良对曰：“皇后名家，先帝为陛下所娶。先帝临崩，执陛下手谓臣曰：‘朕佳儿佳妇，今以付卿。’此陛下所闻，言犹在耳。皇后未闻有过，岂可轻废？臣不敢曲从陛下，上违先帝之命。”上不悦而罢。明日又言之，遂良曰：“陛下必欲易皇后，伏请妙择天下令族，何必武氏？武氏经事先帝，众所共知，天下耳目，安可蔽也。万代之后，谓陛下为何如，愿留三思。臣今忤陛下意，罪当死。”因置笏于殿阶，解巾叩头流血曰：“还陛下笏，乞放归田里。”上大怒，命引出。昭仪在帘中大言曰：“何不扑杀此獠？”无忌曰：“遂良受先朝顾命，有罪不可加刑。”于志宁不敢言。

韩瑗因间奏事，涕泣极谏，上不纳。明日又谏，悲不自胜，上命引出。瑗又上疏谏曰：“匹夫匹妇，犹相选择，况天子乎？皇后母仪万国，善恶由之，故嫫母辅佐黄帝，妲己倾覆殷王，《诗》云：赫赫宗周，褒姒灭之。每览前古，常兴叹息，不谓今日尘黩圣代。作而不法，后嗣何观，愿陛下详之，无为后人所笑。使臣有以益国，菹醢之戮，臣之分也。昔吴王不用子胥之言而麋鹿游于姑苏，臣恐海内失望，棘荆生于阙庭，宗庙不血食，期有日矣。”来济上表谏曰：“王者立后，上法乾坤，必择礼教名家，幽闲令淑，副四海之望，称神祇之意。是故周文造舟以迎太姒，而兴《关雎》之化，百姓蒙祚。孝成纵欲，以婢为后，使皇统亡绝，社稷倾沦。有周之隆既如彼，大汉之祸又如此，惟陛下详察。”上皆不纳。他日，李绩入见，上问之曰：“朕欲立武昭仪为后，遂良固执以为不可。遂良既顾命大臣，事当且已乎。”对曰：“此陛下家事，何必更问外人？”上意遂决。许敬宗宣言于朝曰：“田舍翁多收十斛麦，尚欲易妇，况天子立一后，何豫诸人事而妄生异议乎？”昭仪令左右以闻。庚午，贬遂良为潭州都督。

冬十月己酉，下诏称“王皇后、萧淑妃谋行鸩毒，废为庶人。母及兄弟并除名，流岭南。”乙卯，百官上表请立中宫，乃下诏曰：“武氏门着勋庸，地华缨黻，往以才行选入后庭，誉重椒闱，德光兰掖。朕昔在储贰，特荷先慈，常得侍从，弗离朝夕，宫壸之内，恒自饬躬，嫔嫱之间，未尝迕目，圣情鉴悉，每垂赏叹，遂封武氏赐朕，事同政君，可立为皇后。”丁巳，赦天下。是日，皇后上表，称“陛下前封妾为宸妃，韩瑗、来济面折庭争，此既事之极难，岂非深情为国，乞加褒赏。上以表示瑗等，瑗等弥忧惧，屡请去位，上不许。十一月丁卯朔，临轩命司空李绩赍玺绶册皇后武氏。是日，百官朝皇后于肃义门。

故后王氏、淑妃萧氏，并囚于别院，上尝念之，间行至其所，见其室封闭极密，唯窍壁以通食器，恻然伤之，呼曰：“皇后、淑妃安在？”王氏泣对曰：“妾等得罪为宫婢，何得更有尊称？”又曰：“至尊若念畴昔，使妾等再见日月，乞名此院为‘回心院’。”上曰：“朕即有处置。”武后闻之，大怒，遣人杖王氏及萧氏各一百，断去手足，投酒瓮中，曰：“令二妪骨醉。”数日而死，又斩之。王氏初闻宣敕，再拜曰：“愿大家万岁。昭仪承恩，死自吾分。”淑妃骂曰：“阿武妖猾，乃至于此。愿他生我为猫，阿武为鼠，生生扼其喉。”由是宫中不畜猫。寻又改王氏姓为蟒氏，萧氏为枭氏。武后数见王、萧为祟，被发沥血，如死时状。后徙居蓬莱宫，复见之，故多在洛阳，终身不归长安。

显庆元年春正月辛未，以皇太子忠为梁王，立皇后子代王弘为皇太子。

李义府恃宠用事。洛州妇人淳于氏，美色，系大理狱，义府属大理寺丞毕正义枉法出之，将纳为妾，大理卿段宝玄疑而奏之。上命给事中刘仁轨等鞫之，义府恐事泄，逼正义自缢于狱中。上知之，原义府罪不问。侍御史涟水王义方欲奏弹之，先白其母曰：“义方为御史，视奸臣不纠则不忠，纠之则身危而忧及于亲为不孝，二者不能自决，奈何？”母曰：“昔王陵之母，杀身以成子之名。汝能尽心以事君，吾死不恨。”义方乃奏称“义府于辇毂之下，擅杀六品寺丞，就云正义自杀，亦由畏义府威，杀身以灭口。如此，则生杀之威，不由上出。渐不可长，请更加勘当。”于是对仗，叱义府令下，义府顾望不退。义方三叱，上既无言，义府始趋出，义方乃读弹文。上释义府不问，而谓义方毁辱大臣，言词不逊，贬莱州司户。

韩瑗上疏为褚遂良讼冤曰：“遂良体国忘家，捐身徇物，风霜其操，铁石其心，社稷之旧臣，陛下之贤佐。无闻罪状，斥去朝廷，内外甿黎，咸嗟举措。臣闻晋武弘裕，不贻刘毅之诛。汉祖深仁，无恚周昌之直。而遂良被迁，已经寒暑，违忤陛下，其罚塞焉。伏愿缅鉴无辜，稍宽非罪，俯矜微款，以顺人情。”上谓瑗曰：“遂良之情，朕亦知之。然其悖戾好犯上，故以此责之，卿何言之深也。”对曰：“遂良社稷忠臣，为谗谀所毁。昔微子去而殷国以亡，张华存而纲纪不乱。陛下无故弃逐旧臣，恐非国家之福。”上不纳。瑗以言不用，乞归田里，上不许。

二年春三月甲辰，以潭州都督褚遂良为桂州都督。癸丑，以李义府兼中书令。

秋七月，许敬宗、李义府希皇后旨，诬奏：“侍中韩瑗、中书令来济与褚遂良潜谋不轨，以桂州用武之地，授遂良桂州都督，欲以为外援”。八月丁卯，瑗坐贬振州刺史，济贬台州刺史，终身不听朝觐。又贬褚遂良为爱州刺史，荣州刺史柳奭为象州刺史。

遂良至爱州，上表自陈“往者濮王、承干交争之际，臣不顾死亡，归心陛下。时岑文本、刘洎奏称承干恶状已彰，身在别所，其于东宫，不可少时虚旷，请且遣濮王往居东宫。臣又抗言固争，皆陛下所见。卒与无忌等四人共定大策。及先朝大渐，独臣与无忌同受遗诏。陛下在草土之辰，不胜哀恸，臣以社稷宽譬，陛下手抱臣颈。臣与无忌区处众事，咸无废阙，数日之间，内外宁谧。力小任重，动罹愆过，蝼蚁馀齿，乞陛下哀怜。”表奏，不省。

三年冬十一月戊戌，以许敬宗为中书令。是岁，爱州刺史褚遂良卒。

四年夏四月，武后以太尉赵公长孙无忌受重赐而不助已，深怨之。及议废王后，燕公于志宁中立不言，武后亦不悦。许敬宗屡以利害说无忌，无忌每面折之，敬宗亦怨。武后既立，无忌内不自安，后令敬宗伺其隙而陷之。

会洛阳人李奉节告太子洗马韦季方、监察御史李巢朋党事，敕敬宗与辛茂将鞫之。敬宗按之急，季方自刺，不死。敬宗因诬奏：“季方欲与无忌构陷忠臣、近戚，使权归无忌，伺隙谋反，今事觉，故自杀”。上惊曰：“岂有此邪？舅为小人所间，小生疑阻则有之，何至于反？”敬宗曰：“臣始末推究，反状已露，陛下犹以为疑，恐非社稷之福。”上泣曰：“我家不幸，亲戚间屡有异志。往年高阳公主与房遗爱谋反，今元舅复然，使朕惭见天下之人。兹事若实，如之何？”对曰：“遗爱乳臭儿，与一女子谋反，势何所成。无忌与先帝谋取天下，天下服其智，为宰相三十年，天下畏其威，若一旦窃发，陛下遣谁当之。今赖宗庙之灵，皇天疾恶，因按小事，乃得大奸，实天下之庆也。臣窃恐无忌知季方自刺，窘急发谋，攘袂一呼，同恶云集，必为宗庙之忧。臣昔见宇文化及父述为炀帝所亲任，结以昏姻，委以朝政。述卒，化及复典禁兵，一夕于江都作乱，先杀不附己者，臣家亦豫其祸，于是大臣苏威、裴矩之徒皆舞蹈马首，惟恐不及，黎明遂倾隋室。前事不远，愿陛下速决之。”上命敬宗更加审察。明日，敬宗复奏曰：“去夜季方已承与无忌同反，臣又问季方：无忌与国至亲，累朝宠任，何恨而反。季方答云：韩瑗尝语无忌，云：“柳奭、褚遂良劝公立梁王为太子，今梁王既废，上亦疑公，故出高履行于外”。自此无忌忧恐，渐为自安之计。后见长孙祥又出，韩瑗得罪，日夜与季方等谋反。臣参验辞状，咸相符合，请收捕准法。”上又泣曰：“舅若果尔，朕决不忍杀之。若杀之，天下将谓朕何，后世将谓朕何？”敬宗对曰：“薄昭，汉文帝之舅也，文帝从代来，昭亦有功，所坐止于杀人，文帝遣百官素服哭而杀之，至今天下以文帝为明主。今无忌忘两朝之大恩，谋移社稷，其罪与薄昭不可同年而语也。幸而奸状自发，逆徒引服，陛下何疑，犹不早决。古人有言：当断不断，反受其乱。安危之机，间不容发。无忌今之奸雄，王莽、司马懿之流也。陛下少更迁延，臣恐变生肘腋，悔无及矣。”上以为然，竟不引问无忌。夏四月戊辰，下诏削无忌太尉及封邑，以为扬州都督，于黔州安置，准一品供给。祥，无忌之从父兄子也，前此自工部尚书出为荆州长史，故敬宗以此诬之。

敬宗又奏：“无忌谋逆，由褚遂良、柳奭、韩瑗构扇而成。奭仍潜通宫掖，谋行鸩毒，于志宁亦党附无忌。”于是诏追削遂良官爵，除奭、瑗名，免志宁官。遣使发道，以兵援送无忌诣黔州。无忌子秘书监驸马都尉冲等皆除名，流岭表。遂良子彦甫、彦冲流爱州，于道杀之。益州长史高履行累贬洪州都督。

凉州长史赵持满，多力善射，喜任侠，其从母为韩瑗妻，其舅驸马都尉长孙铨，无忌之族弟也，铨坐无忌，流巂州。许敬宗恐持满作难，诬云无忌同反，驿召至京师，下狱，讯掠备至，终无异辞，曰：“身可杀也，辞不可更。”吏无如之何，乃代为狱辞结奏。夏五月戊戌，诛之，尸于城西，亲戚莫敢视。友人王方翼叹曰：“栾布哭彭越，义也。文王葬枯骨，仁也。下不失义，上不失仁，不亦可乎？”乃收而葬之。上闻之，不罪也。方翼，废后之从祖兄也。长孙铨至流所，县令希旨杖杀之。

秋七月，命御史往高州追长孙恩，象州追柳奭，振州追韩瑗，并枷锁诣京师，仍命州县簿录其家。恩，无忌之族弟也。

壬寅，命李绩、许敬宗、辛茂将与任雅相、卢承庆更共覆按无忌事。许敬宗又遣中书舍人袁公瑜等诣黔州，再鞠无忌反状，至则逼无忌令自缢。诏柳奭、韩瑗所至斩决。使者杀柳奭于象州。韩瑗已死，发验而还。籍没三家，近亲皆流岭南为奴婢。常州刺史长孙祥坐与无忌通书，处绞。长孙恩流檀州。

八月乙卯，长孙氏、柳氏缘无忌、奭贬降者十三人。高履行贬永州刺史。于志宁贬荣州刺史，于氏贬者九人。自是政归中宫矣。五年秋七月乙巳，废梁王忠为庶人，徙黔州，囚于承干故宅。

冬十月，上初苦风眩，头重，目不能视，百司奏事，上或使皇后决之。后性明敏，涉猎文史，处事皆称旨。由是始委以政事，权与人主侔矣。

麟德元年。初，武后能屈身忍辱，奉顺上意，故上排群议而立之。及得志，专作威福，上欲有所为，动为后所制，上不胜其忿。有道士郭行真出入禁中，尝为厌胜之术，宦者王伏胜发之。上大怒，密召西台侍郎、同东西台三品上官仪议之。仪因言：“皇后专恣，海内所不与，请废之。”上意亦以为然，即命仪草诏。左右奔告于后，后遽诣上自诉，诏草犹在上所，上羞缩不忍，复待之如初。犹恐后怨怒，因绐之曰：“我初无此心，皆上官仪教我。”仪先为陈王咨议，与王伏胜俱事故太子忠，后于是使许敬宗诬奏仪、伏胜与忠谋大逆。十二月丙戌，仪下狱，与其子庭芝、王伏胜皆死，籍没其家。戊子，赐忠死于流所。右相刘祥道坐与仪善，罢政事，为司礼太常伯，左肃机郑钦泰等朝士流贬者甚众，皆坐与仪交通故也。

自是，上每视事，则后垂帘于后，政无大小，皆预闻之。天下大权，悉归中宫，黜陟生杀，决于其口，天子垂拱而已，中外谓之“二圣”。

上元元年秋八月壬辰，皇帝称天皇，皇后称天后，以避先帝、先后之称。改元，赦天下。

二年春三月，上苦风眩甚，议使大后摄知国政。中书侍郎同三品郝处俊曰：“天子理外，后理内，天之道也。昔魏文帝着令，虽有幼主，不许皇后临朝，所以杜祸乱之萌也。陛下奈何以高祖、太宗之天下，不传之子孙，而委之天后乎？”中书侍郎昌乐李义琰曰：“处俊之言至忠，陛下宜听之。”上乃止。

天后多引文学之士著作郎元万顷、左史刘祎之等，使之撰《列女传》、《臣轨》、《百僚新戒》、《乐书》，凡千馀卷。朝廷奏议及百官表疏，时密令参决，以分宰相之权，时人谓之“北门学士”。祎之，子翼之子也。

初，左千牛将军长安赵环尚高祖女长乐公主，生女为周王显妃。公主颇为上所厚，天后恶之。夏四月辛巳，妃坐废，幽闲于内侍省。食料给生者，防人侯其突烟，而已数日烟不出，开视，死腐矣。环自定州刺史贬括州刺史，令公主随之官，仍绝其朝谒。

太子弘仁孝谦谨，上甚爱之。礼接士大夫，中外属心。天后方逞其志，太子奏请，数忤旨，由是失爱于天后。义阳、宣城二公主，萧淑妃之女也，坐母得罪，幽于掖庭，年逾三十不嫁。太子见之惊恻，遽奏请出降，上许之。天后怒，即日以公主配当上翊卫权毅、王遂古。己亥，太子薨于合璧宫，时人以为天后鸩之也。六月戊寅，立雍王贤为皇太子。

天后恶慈州刺史杞王上金，有司希旨奏其罪，秋七月，上金坐解官，澧州安置。

仪凤元年。郇王素节，萧淑妃之子也，警敏好学。天后恶之，自岐州刺史左迁申州刺史。乾封初，敕曰：“素节既有旧疾，不须入朝。”而素节实无疾，自以久不得入觐，乃着《忠孝论》。王府仓曹参军张柬之因使潜封其论以进。后见之，诬以赃贿，冬十月丙午，降封鄱阳王，袁州安置。

永隆元年。太子贤闻宫中窃议，以贤为天后姊韩国夫人所生，内自疑惧。明崇俨以厌胜之术为天后所信，尝密称“太子不堪承继，英王貌类太宗”。又言：“相王相最贵”。天后尝命北门学士撰《少阳正范》及《孝子传》以赐太子，又数作书诮让之，太子愈不自安。

及崇俨死，贼不得，天后疑太子所为。太子颇好声色，与户奴赵道生等狎昵，多赐之金帛，司议郎韦承庆上书谏，不听。天后使人告其事。诏薛元超、裴炎与御史大夫高智周等杂鞫之，于东宫马坊搜得皂甲数百领，以为反具。道生又款称太子使道生杀崇俨。上素爱太子，迟回欲宥之，天后曰：“为人子怀逆谋，天地所不容。大义灭亲，何可赦也？”甲子，废太子贤为庶人，遣右监门中郎将令狐智通等送贤诣京师，幽于别所，党与皆伏诛，仍焚其甲于天津桥南以示民。承庆，思谦之子也。

乙丑，立左卫大将军、雍州牧英王哲为皇太子，改元，赦天下。

弘道元年冬十一月，上自奉天宫疾甚，宰相皆不得见。丁未，还东都，百官见于天津桥南。

十二月丁巳，改元，赦天下。上欲御则天门楼宣赦，气逆不能乘马，乃召百姓入殿前宣之。是夜，召裴炎入，受遗诏辅政。上崩于贞观殿。遗诏太子柩前即位，军国大事有不决者，兼取天后进止。废万泉、芳桂、奉天等宫。

庚申，裴炎奏太子未即位，未应宣敕，有要速处分，望宣天后令于中书门下施行。甲子，中宗即位，尊天后为皇太后，政事咸取决焉。太后以泽州刺史韩王元嘉等地尊望重，恐其为变，并加三公等官以慰其心。

则天皇后光宅元年春正月甲申朔，改元嗣圣，赦天下。立太子妃韦氏为皇后，擢后父玄贞自普州参军为豫州刺史。

中宗欲以韦玄贞为侍中，又欲授乳母之子五品官。裴炎固争，中宗怒曰：“我以天下与韦玄贞何不可。而惜侍中邪？”炎惧，白太后，密谋废立。二月戊午，太后集百官于乾元殿，裴炎与中书侍郎刘祎之、羽林将军程务挺、张虔勖勒兵入宫，宣太后令，废中宗为庐陵王，扶下殿。中宗曰：“我何罪？”太后曰：“汝欲以天下与韦玄贞，何得无罪？”乃幽于别所。

己未，立雍州牧豫王旦为皇帝。政事决于太后，居睿宗于别殿，不得有所预。立豫王妃刘氏为皇后。后，德威之孙也。

有飞骑十馀人饮于坊曲，一人言：“向知别无勋赏，不若奉庐陵”。一人起出诣北门告之。座未散，皆捕得，系羽林狱。言者斩，馀以知反不告皆绞，告者除五品官。告密之端自此兴矣。

壬子，以永平郡王成器为皇太子，睿宗之长子也。赦天下，改元文明。

庚申，废皇太孙重照为庶人。命刘仁轨专知西京留守事。流韦玄贞于钦州。

太后与刘仁轨书曰：“昔汉以关中之事委萧何，今托公亦犹是矣。”仁轨上疏，辞以衰老不堪居守，因陈吕后祸败之事以申规戒。太后使秘书监武承嗣赍玺书慰谕之，曰：“今以皇帝谅暗不言，眇身且代亲政。远劳劝戒，复辞衰疾。又云吕氏见嗤于后代，禄、产移祸于汉朝，引喻良深，愧慰交集。公忠贞之操，终始不渝，劲直之风，古今罕比。初闻此语，能不罔然，静而思之，是为龟鉴。况公先朝旧德，遐迩具瞻，愿以匡救为怀，无以暮年致请。”

辛酉，太后命左金吾将军丘神绩诣巴州，检校故太子贤宅以备外虞，其实风使杀之。神绩，行恭之子也。

甲子，太后御武成殿，皇帝帅王公以下上尊号。丁卯，太后临轩，遣礼部尚书武承嗣册嗣皇帝。自是太后常御紫宸殿，施惨紫帐以视朝。

三月，丘神绩至巴州，幽故太子贤于别室，逼令自杀。太后乃归罪于神绩，戊戌，举哀于显福门，贬神绩为叠州刺史。己亥，追封贤为雍王。神绩寻复入为左金吾将军。

夏闰五月，以礼部尚书武承嗣为太常卿、同中书门下三品。

初，尚书左丞冯元常为高宗所委，高宗晚年多疾，百司奏事，每曰：“朕体中不佳，可与元常平章以闻。”元常密言：“中宫威权太重，宜稍抑损”。高宗虽不能用，深以其言为然。及太后称制，四方争言符瑞。嵩阳令樊文献瑞石，太后命于朝堂示百官，元常奏言：“状涉谄诈，不可诬罔天下”。太后不悦，出为陇州刺史。元常，子琮之曾孙也。

丙午，太常卿、同中书门下三品武承嗣罢为礼部尚书。

武承嗣请太后追王其祖，立武氏七庙，太后从之。裴炎谏曰：“太后母临天下，当示至公，不可私于所亲。独不见吕氏之败乎？”太后曰：“吕氏以权委生者，故及于败。今吾追尊亡者，何伤乎。”对曰：“事当防微杜渐，不可长耳。”太后不从。己巳，追尊太后五代祖克己为鲁靖公，妣为夫人。高祖居常为太尉、北平恭肃王，曾祖俭为太尉、金城义康王，祖华为太尉、太原安成王，考士彟为太师、魏定王。祖妣皆为妃。裴炎由是得罪。又作五代祠室于文水。

时诸武用事，唐宗室人人自危，众心愤惋。会眉州刺史英公李敬业及弟盩厔令敬猷、给事中唐之奇、长安主簿骆宾王、詹事司直杜求仁皆坐事，敬业贬柳州司马，敬猷免官，之奇贬括苍令，宾王贬临海丞，求仁贬黟令。求仁，正伦之侄也。盩厔尉魏思温尝为御史，覆被黜。皆会于扬州，各自以失职怨望，乃谋作乱，以匡复庐陵王为辞。

思温为之谋主，使其党监察御史薛仲璋求奉使江都，令雍州人韦超诣仲璋告变，云：“扬州长史陈敬之谋反”，仲璋收敬之系狱。居数日，敬业乘传而至，矫称扬州司马来之官，云：“奉密旨，以高州酋长冯子猷谋反，发兵讨之”。于是开府库，令士曹参军李宗臣就钱坊，驱囚徒、工匠数百，授以甲。斩敬之于系所。录事参军孙处行拒之，亦斩以徇，僚吏无敢动者。遂起一州之兵，复称嗣圣元年。开三府，一曰匡复府，二曰英公府，三曰扬州大都督府。敬业自称匡复府上将，领扬州大都督。以之奇、求仁为左右长史，宗臣、仲璋为左右司马，思温为军师，宾王为记室，旬日间得胜兵十馀万。

移檄州县，略曰：“伪临朝武氏者，人非温顺，地实寒微。昔充太宗下陈，尝以更衣入侍，洎乎晚节，秽乱春宫。密隐先帝之私，阴图后庭之嬖，践元后于翚翟，陷吾君于聚麀。”又曰：“杀姊、屠兄，弑君、鸩母，人神之所同嫉，天地之所不容。”又曰：“包藏祸心，窃窥神器，君之爱子，幽之于别宫。贼之宗盟，委之以重任。”又曰：“一抔之土未干，六尺之孤何在。”又曰：“试观今日之域中，竟是谁家之天下。”太后见檄，问曰：“谁所为。”或对曰：“骆宾王。”太后曰：“宰相之过也。人有如此才，而使之流落不偶乎。”

敬业求得人貌类故太子贤者，绐众云：“贤不死，亡在此城中，令吾属举兵。”因奉以号令。

楚州司马李崇福，帅所部三县应敬业。盱眙人刘行举独据县不从，敬业遣其将尉迟昭攻盱眙，行举拒却之。诏以行举为游击将军，以其弟行实为楚州刺史。

甲申，以左玉钤卫大将军李孝逸为扬州道大总管，将兵三十万，以将军李知十、马敬臣为之副，以讨李敬业。

武承嗣与从父弟右卫将军三思，以韩王元嘉、鲁王灵夔属尊位重，屡劝太后因事诛之。太后谋于执政，刘祎之、韦思谦皆无言，内史裴炎独固争，太后愈不悦。三思，元庆之子也。及李敬业举兵，薛仲璋，炎之甥也，炎欲示闲暇，不汲汲议诛讨。太后问计于炎，对曰：“皇帝年长，不亲政事，故竖子得以为辞。若太后返政，则不讨自平矣。”监察御史蓝田崔察闻之，上言：“炎受顾托，大权在己，若无异志，何故请太后归政。”太后命左肃政大夫金城骞味道、侍御史栎阳鱼承晔鞫之，收炎下狱。炎被收，辞气不屈。或劝炎逊辞以免，炎曰：“宰相下狱，安有全理。”凤阁舍人李景谌证炎必反。刘景先及凤阁侍郎义阳胡元范皆曰：“炎社稷元臣，有功于国，悉心奉上，天下所知，臣敢明其不反。”太后曰：“炎反有端，顾卿不知耳。”对曰：“若裴炎为反，则臣等亦反也。”太后曰：“朕知裴炎反，知卿等不反。”文武间证炎不反者甚众，太后皆不听。俄并景先、元范下狱。丁亥，以骞味道检校内史、同凤阁鸾台三品，李景谌同凤阁鸾台平章事。

魏思温说李敬业曰：“明公以匡复为辞，宜帅大众鼓行而进，直指洛阳，则天下知公志在勤王，四面响应矣。”薛仲璋曰：“金陵有王气，且大江天险，足以为固，不如先取常、润，为定霸之基，然后北向以图中原，进无不利，退有所归，此良策也。”思温曰：“山东豪杰以武氏专制，愤惋不平，闻公举事，皆自蒸麦饭为粮，伸锄为兵，以俟南军之至。不乘此势以立大功，乃更蓄缩欲自谋巢穴，远近闻之，其谁不解体。”敬业不从，使唐之奇守江都，将兵渡江攻润州。思温谓杜求仁曰：“兵势合则强，分则弱。敬业不并力渡淮，收山东之众以取洛阳，败在眼中矣。”

壬辰，陷润州，执刺史李思文，以李宗臣代之。思文，敬业之叔父也，知敬业之谋，先遣使间道上变，为敬业所攻，拒守久之，力屈而陷。思温请斩以徇，敬业不许，谓思文曰：“叔党于武氏，宜改姓武。”润州司马刘延嗣不降，敬业将斩之，思温救之，得免，与思文皆囚于狱中。延嗣，审礼从父弟也。曲阿令河间尹元贞引兵救润州，战败，为敬业所擒，临以白刃，不屈而死。

丙申，斩裴炎于都亭。炎将死，顾兄弟曰：“兄弟官皆自致，炎无分毫之力，今坐炎流窜，不亦悲乎？”籍没其家，无甔石之储。刘景先贬普州刺史，又贬辰州刺史，胡元范流琼州而死。裴炎弟子太仆寺丞伷先，年十七，上封事请见言事。太后召见，诘之曰：“汝伯父谋反，尚何言？”伷先对曰：“臣为陛下画计耳，安敢诉冤。陛下为李氏妇，先帝弃天下，遽揽朝政，变易嗣子，疏斥李氏，封崇诸武。臣伯父忠于社稷，反诬以罪，戮及子孙。陛下所为如是，臣实惜之。陛下早宜复子明辟，高枕深宫，则宗族可全。不然，天下一变，不可复救矣。”太后怒曰：“胡白，小子敢发此言。”命引出，伷先反顾曰：“今用臣言，犹未晚。”如是者三，太后命于朝堂杖之一百，长流瀼州。

炎之下狱也，郎将姜嗣宗使至长安，刘仁轨问以东都事，嗣宗曰：“嗣宗觉裴炎有异于常久矣。”仁轨曰：“使人觉之邪。”嗣宗曰：“然。”仁轨曰：“仁轨有奏事，愿附使者以闻。”嗣宗曰：“诺。”明日，受仁轨表而还，表言：“嗣宗知裴炎反不言”。太后览之，命拉嗣宗于殿庭，绞于都亭。

丁酉，追削李敬业祖考官爵，发冢斫棺，复姓徐氏。

徐敬业闻李孝逸将至，自润州回军拒之，屯高邮之下阿溪，使徐敬猷逼淮阴，别将韦超、尉迟昭屯都梁山。李孝逸军至临淮，偏将雷仁智与敬业战，不利，孝逸惧，按兵不进。监军殿中侍御史魏元忠谓孝逸曰：“天下安危，在兹一举。四方承平日久，忽闻狂狡，注心倾耳以俟其诛。今大军久留不进，远近失望，万一朝廷更命他将以代将军，将军何辞以逃逗挠之罪乎？”孝逸乃引军而前。壬寅，马敬臣击斩尉迟昭于都梁山。

十一月辛亥，以左鹰扬大将军黑齿常之为江南道大总管，讨敬业。

韦超拥众据都梁山。诸将皆曰：“超凭险自固，士无所施其勇，骑无所展其足。且穷寇死战，攻之多杀士卒，不如分兵守之，大军直趣江都，覆其巢穴。”支度使薛克构曰：“超虽据险，其众非多。今多留兵则前军势分，少留兵则终为后患，不如先击之，其势必举，举都梁，则淮阴、高邮望风瓦解矣。”魏元忠请先击徐敬猷，诸将曰：“不如先攻敬业，敬业败则敬猷不战自擒矣。若击敬猷，则敬业引兵救之，是腹背受敌也。”元忠曰：“不然。贼之精兵，尽在下阿，乌合而来，利在一决，万一失计，大事去矣。敬猷出于博徒，不习军事，其众单弱，人情易骇，大军临之，驻马可克。敬业虽欲救之，计程必不能及。我克敬猷，乘胜而进，虽有韩、白，不能当其锋矣。今不先取弱者而遽攻其强，非计也。”孝逸从之，引兵击超，超夜遁，进击敬猷，敬猷脱身走。

庚申，敬业勒兵阻溪拒守，后军总管苏孝祥夜将五千人，以小舟渡溪先击之，兵败，孝祥死，士卒赴溪溺死者过半。左豹卫果毅渔阳成三朗为敬业所擒，唐之奇绐其众曰：“此李孝逸也。”将斩之，三朗大呼曰：“我果毅成三朗，非李将军也。官军今大至矣，尔曹破在朝夕。我死，妻子受荣，尔死，妻子籍没，尔终不及我也。”遂斩之。

孝逸等诸军继至，战数不利。孝逸惧，欲引退，魏元忠与行军管记刘知柔言于孝逸曰：“风顺荻干，此火攻之利。”固请决战。敬业置陈既久，士卒多疲倦顾望，陈不能整。孝逸进击之，因风纵火，敬业大败，斩首七千级，溺死者不可胜纪。敬业等轻骑走入江都，挈妻子奔润州，将入海奔高丽。孝逸进屯江都，分遣诸将追之。乙丑，敬业至海陵界，阻风，其将王那相斩敬业、敬猷及骆宾王首来降。馀党唐之奇、魏思温等皆捕得，傅首神都。扬润、楚三州平。

陈岳论曰：敬业苟能用魏思温之策，直指河、洛，专以匡复为事，纵军败身戮，亦忠义在焉。而妄希金陵王气，是真为叛逆，不败何待。

初，裴炎下狱，单于道安抚大使、左武卫大将军程务挺密表申理，由是忤旨。务挻素与唐之奇、杜求仁善，或谮之曰：“务挺与裴炎、徐敬业通谋。”十二月癸卯，遣左鹰扬将军裴绍业即军中斩之，籍没其家。突厥闻务挻死，所在宴饮相庆。又为务挻立祠，每出师，必祷之。太后以夏州都督王方翼与务挻连职，素相亲善，且废后近属，征下狱，流崖州而死。

垂拱元年春正月，太后以徐思文为忠，特免缘坐，拜司仆少卿，谓曰：“敬业改卿姓武，朕今不复夺也。”三月辛酉，武承嗣罢。

冬十一月，太后修故白马寺，以僧怀义为寺主。怀义，鄠人，本姓冯，名小宝，卖药洛阳市，因千金公主以进，得幸于太后。太后欲令出入禁中，乃度为僧，名怀义。又以其家寒微，令与驸马都尉薛绍合族，命绍以季父事之。出入乘御马，宦者十馀人侍从。士民遇之皆奔避，有近之者，辄挝其首流血，委之而去，任其生死。见道士则极意殴之，仍髡其发而去。朝贵皆匍匐礼谒，武承嗣、武三思皆执僮仆之礼以事之，为之执辔，怀义视之若无人。多聚无赖少年，度为僧，纵横犯法，人莫敢言。右台御史冯思勖屡以法绳之，怀义遇思勖于途，令从者殴之，几死。

二年春正月，太后下诏复政于皇帝。睿宗知太后非诚心，奉表固让，太后复临朝称制。辛酉，赦天下。

二月，右卫大将军李孝逸既克徐敬业，声望甚重，武承嗣等恶之，数谮于太后，左迁施州刺史。

三月戊申，太后命铸铜为匦，置之朝堂，以受天下表疏，铭其东曰：“延恩”，献赋颂、求仕进者投之。南曰：“招谏”，言朝政得失者投之。西曰：“伸冤”，有冤抑者投之。北曰：“通玄”，言天象灾变及军机秘计者投之。命正谏、补阙、拾遗一人掌之，先责识官，乃听投表疏。徐敬业之反也，侍御史鱼承晔之子保家教敬业作刀车及弩，敬业败，仅得免。太后欲周知人间事，保家上书，请铸铜为匦，以受天下密奏。其器共为一室，中有四隔，上各有窍以受表疏，可入不可出。太后善之。未几，其怨家投匦告保家为敬业作兵器，杀伤官军甚众，遂伏诛。

太后自徐敬业之反，疑天下人多图己，又自以久专国事，且内行不正，知宗室大臣怨望，心不服，欲大诛杀以威之。乃盛开告密之门，有告密者，臣下不得问，皆给驿马，供五品食，使诣行在。虽农夫、樵人，皆得召见，廪于客馆，所言或称旨，则不次除官，无实者不问。于是四方告密者蜂起，人皆重足屏息。

有胡人索元礼知太后意，因告密召见，擢为游击将军，令案制狱。元礼性残忍，推一人必令引数十百人，太后数召见赏赐以张其权。于是尚书都事长安周兴、万年人来俊臣之徒效之，纷纷继起。兴累迁至秋官侍郎，俊臣累迁至御史中丞，相与私畜无赖数百人，专以告密为事。欲陷一人，辄令数处俱告，事状如一。俊臣与司刑评事洛阳万国俊共撰《罗织经》数千言，教其徒网罗无辜，织成反状，构造布置，皆有支节。太后得告密者，辄令元礼等推之，竞为讯囚酷法，作大枷，有“定百脉”、“突地吼”、“死猪愁”、“求破家”、“反是实。”等名号。或以椽关手足而转之，谓之“凤皇晒趐”。或以物绊其腰，引枷向前，谓之“驴驹拔橛”。或使跪捧枷，累甓其上，谓之“仙人献果”。或使立高木之上，引枷尾向后，谓之“玉女登梯”。或倒悬石缒其首，或以醋灌鼻，或以铁圈毂其首而加楔，至有脑裂髓出者。每得囚，辄先陈其械具以示之，皆战栗流汗，望风自诬。每有赦令，俊臣辄令狱卒先杀重囚，然后宣示。太后以为忠，益宠任之。中外畏此数人，甚于虎狼。

麟台正字陈子昂上疏，以为“执事者疾徐敬业首乱唱祸，将息奸源，穷其党与，遂使陛下大开诏狱，重设严刑，有迹涉嫌疑，辞相逮引，莫不穷捕考案。至有奸人荧惑，乘险相诬，纠告疑似，冀图爵赏，恐非伐罪吊人之意也。臣窃观当今天下，百姓思安久矣，故扬州构逆，殆有五旬，而海内晏然，纤尘不动。陛下不务玄默以救疲人，而反任威刑以失其望，臣愚暗昧，窃有大惑。伏见诸方告密，囚累百千辈，及其穷竟，百无一实。陛下仁恕，又屈法容之，遂使奸恶之党，快意相仇，睚眦之嫌，即称有密，一人被讼，百人满狱，使者推捕，冠盖如市。或谓陛下爱一人而害百人，天下喁喁，莫知宁所。臣闻隋之末代，天下犹平，杨玄感作乱，不逾月而败。天下之弊，未至土崩，蒸人之心，犹望乐业。炀帝不悟，遂使兵部尚书樊子盖专行屠戮，大穷党与，海内豪士，无不罹殃，遂至杀人如麻，流血成泽，天下靡然，始思为乱，于是雄杰并起而隋族亡矣。夫大狱一起，不能无滥，冤人吁嗟，感伤和气，群生疠疫，水旱随之，人既失业，则祸乱之心怵然而生矣。古者明王重慎刑罚，盖惧此也。昔汉武帝时巫蛊狱起，使太子奔走，兵交宫阙，无辜被害者以千万数，宗庙几覆。赖武帝得壶关三老书，廓然感悟，夷江充三族，馀狱不论，天下以安尔。古人云：前事之不忘，后事之师。伏愿陛下念之。”太后不听。

夏四月，以岑长倩为内史。六月辛未，以苏良嗣为左相，同凤阁鸾台三品韦待价为右相，己卯，以韦思谦为纳言。

苏良嗣遇僧怀义于朝堂，怀义偃蹇不为礼。良嗣大怒，命左右捽曳，批其颊数十。怀义诉于太后，太后曰：“阿师当于北门出入，南牙宰相所往来，勿犯也。”

太后托言怀义有巧思，故使入禁营。造补阙长社王求礼上表，以为“太宗时，有罗黑黑善弹琵琶，太宗阉为给使，使教宫人。陛下若以怀义有巧性，欲宫中驱使者，臣请阉之，庶不乱宫闱。”表寝不出。

秋九月己巳，雍州言新丰县东南有山踊出，改新丰为庆山县，四方毕贺。江陵人俞人俊上书“天气不和而寒暑并，人气不和而疣赘生，地气不和而塠阜出。今陛下以女主处阳位，反易刚柔，故地气塞隔而山变为灾。陛下谓之庆山，臣以为非庆也。臣愚以为宜侧身修德以答天谴，不然，殃祸至矣。”太后怒，流于岭外，后为六道使所杀。

三年夏五月，凤阁侍郎、同凤阁鸾台三品刘祎之窃谓凤阁舍人永年贾大隐曰：“太后既废昏立明，安用临朝称制，不如返政以安天下之心。”大隐密奏之，太后不悦，谓左右曰：“祎之我所引，乃复叛我。”或诬祎之受归州都督孙万荣金，又与许敬宗妾有私，太后命肃州刺史王本立推之，本立宣敕示之，祎之曰：“不经凤阁鸾台，何名为敕。”太后大怒，以为拒捍制使，庚午，赐死于家。祎之初下狱，睿宗为之上疏申理，亲友皆贺之。祎之曰：“此乃所以速吾死也。”临刑，沐浴，神色自若，自草谢表，立成数纸。麟台郎郭翰、太子文学周思钧称叹其文。太后闻之，左迁翰巫州司法，思钧播州司仓。

冬十月，武承嗣又使人诬李孝逸自云：“名中有兔，兔，月中物，当有天分。”太后以孝逸有功，十一月戊寅，减死，除名，流儋州而卒。

四年春正月甲子，于神都立高祖、太宗、高宗三庙，四时享祀，如西庙之仪。又立崇先庙，以享武氏祖考。太后命有司议崇先庙室数，司礼博士周悰请为七室，又减唐太庙为五室。春官侍郎贾大隐奏：“礼，天子七庙，诸侯五庙，百王不易之义。今周悰别引浮议，广述异文，直崇临朝权仪，不依国家常度。皇太后亲承顾托，光显大猷，其崇先庙室应如诸侯之数，国家宗庙不应辄有变移。”太后乃止。

太宗、高宗之世，屡欲立明堂，诸儒议其制度，不决而止。及太后称制，独与北门学士议其制，不问诸儒。诸儒以为明堂当在国阳丙巳之地，三里之外，七里之内。太后以为去宫太远。二月庚午，毁乾元殿，于其地作明堂，以僧怀义为之使，凡役数万人。

夏四月戊戌，杀太子通事舍人郝象贤。象贤，处俊之孙也。初，太后有憾于处俊，会奴诬告象贤反，太后命周兴鞫之，致象贤族罪。象贤家人诣朝堂，讼冤于监察御史乐安任玄殖。玄殖奏象贤无反状，玄殖坐免官。象贤临刑，极口骂太后，发扬宫中隐慝，夺市人柴以击刑者，金吾兵共格杀之。太后命支解其尸，发其父、祖坟，毁棺焚尸。自是终太后之世，法官每刑人，先以木丸塞其口。

武承嗣使凿白石为文曰：“圣母临人，永昌帝业。”末紫石杂药物填之。庚午，使雍州人唐同泰奉表献之，称获之于洛水。太后喜，命其石曰：“宝图”，擢同泰为游击将军。五月戊辰，诏当亲拜洛，受宝图。有事南郊，告谢昊天。礼毕，御明堂，朝群臣。命诸州都督、刺史及宗室、外戚以拜洛前十日集神都。乙亥，太后加尊号为圣母神皇。

六月壬寅，作神皇三玺。

东阳大长公主削封邑，并二子徙巫州。公主适高履行，太后以高氏长孙无忌之舅族，故恶之。

秋七月丁巳，赦天下，更命宝图为“天授圣图”，洛水为“永昌洛水”，封其神为显圣侯，加特进，禁渔钓，祭祀比四渎。名图所出曰：“圣图泉”，泉侧置永昌县。又改嵩山为神岳，封其神为天中王，拜太师、使持节、神岳大都督，禁刍牧。又以先于汜水得瑞石，改汜水为“广武”。

太后潜谋革命，稍除宗室。綘州刺史韩王元嘉、青州刺史霍王元轨、邢州刺史鲁王灵夔、豫州刺史越王贞及元嘉子通州刺史黄公撰、元轨子全州刺史江都王绪、虢王凤子申州刺史东莞公融、灵夔子范阳王蔼、贞子博州刺史琅邪王冲，在宗室中皆以才行有美名，太后尤忌之。元嘉等内不自安，密有匡复之志。

撰谬为书与贞云：“内有病浸重，当速疗之，若至今冬，恐成痼疾。”及太后召宗室朝明堂，诸王因递相惊曰：“神皇欲于大飨之际，使人告密，尽收宗室诛之，无遗类。”撰诈为皇帝玺书与冲云：“朕遭幽絷，诸王宜各发兵救我。”冲又诈为皇帝玺书云：“神皇欲移李氏社稷以授武氏。”八月壬寅，冲召长史萧德琮等令募兵，分告韩、霍、鲁、越及贝州刺史纪王慎，各令起兵共趣神都。太后闻之，以左金吾将军丘神绩为清平道行军大总管以讨之。

冲募兵得五千馀人，欲渡河取济州，先击武水，武水令郭务悌诣魏州求救。莘令马玄素将兵千七百人中道邀冲，恐力不敌，入武水，闭门拒守。冲推草车塞其南门，因风纵火焚之，欲乘火突入，火作而风回，冲军不得进，由是气沮。堂邑董玄寂为冲将兵击武水，谓人曰：“琅琊王与国家交战，此乃反也。”冲闻之，斩玄寂以徇，众惧而散入草泽，不可禁止，惟家僮左右数千人在。冲还走博州，戊申，至城门，为守门者所杀，凡起兵七日而败。丘神绩至博州，官吏素服出迎，神绩挥刃尽杀之，凡破千馀家。

越王贞闻冲起，亦举兵于豫州，遣兵陷上蔡。九月丙辰，命左豹韬大将军曲崇裕为中军大总管，岑长倩为后军大总管，将兵十万以讨之。又命张光辅为诸军节度。削贞、冲属籍，更姓虺氏。贞闻冲败，欲自锁诣阙谢罪，会所署新蔡令传延庆募得勇士二千馀人，贞乃宣言于众曰：“琅邪已破魏、相数州，有兵二十万，朝夕至矣。”发属县兵共得五千，分为五营，使汝阳县丞裴守德等将之，署九品以上官五百馀人。所署官皆受迫胁，莫有斗志，惟守德与之同谋，贞以其女妻之，署大将军，委以腹心。贞使道士及僧诵经以求事成，左右及战士皆带辟兵符。曲崇裕等军至豫州城东四十里，贞遣少子规及裴守德拒战，兵溃而归。贞大惧，闭合自守。崇裕等至城下，左右谓贞曰：“王岂可坐待戮辱。”贞、规、守德及其妻皆自杀，与冲皆枭首东都阙下。

初，范阳王蔼遣使语贞及冲曰：“若四方诸王一时并起，事无不济。”诸王往来相约结，未定而冲先发，惟贞狼狈应之，诸王皆不敢发，故败。

贞之将起兵也，遣使告寿州刺史赵环，环妻常乐长公主谓使者曰：“为我语越王，昔隋杨氏将篡周室，尉迟迥，周之甥也，犹能举兵匡救社稷，功虽不成，威震海内，足为忠烈。况汝诸王，先帝之子，岂得不以社稷为心。今李氏危若朝露，汝诸王不舍生取义，尚犹豫不发，欲何须邪。祸且至矣，大丈夫当为忠义鬼，无为徒死也。”

及贞败，太后欲悉诛韩、鲁等诸王，命监察御史蓝田苏珦按其密状。珦讯问，皆无明验。或告珦与韩、鲁通谋，太后召珦诘之，珦抗论不回。太后曰：“卿大雅之士，朕当别有任使，此狱不必卿也。”乃命珦于河西监军，更使周兴等按之。于是收韩王元嘉、鲁王灵夔、黄公撰、常乐公主于东都，迫胁皆自杀，更其姓曰虺，亲党皆诛。

以文昌左丞狄仁杰为州刺史。时治越王贞党与，当坐者六七百家，籍没者五千口，司刑趣使行刑。仁杰密奏：“彼皆诖误，臣欲显奏，似为逆人申理。知而不言，恐乖陛下仁恤之旨。”太后特原之，皆流丰州。道遇宁州，宁州父老迎劳之曰：“我狄使君活汝邪。”相携哭于德政碑下，设斋三日而后行。

时张光辅尚在豫州，将士恃功，多所求取，行杰不之从。光辅怒曰：“州将轻元帅邪。”仁杰曰：“乱河南者一越王贞耳，今一贞死，万贞生。”光辅诘其语，仁杰曰：“明公总兵三十万，所诛者止于越王贞。城中闻官军至，逾城出降者四面成蹊，明公纵将士暴掠，杀已降以为功，流血丹野，非万贞而何。恨不得尚方斩马剑加于明公之颈，虽死如归耳。”光辅不能诘，归奏仁杰不逊，左迁复州刺史。

太后之召宗室朝明堂也，东莞公融密遣使问成均助教高子贡，子贡曰：“来必死。”融乃称疾不赴。越王贞起兵，遣使约融，融仓猝不能应，为官属所逼，执使者以闻，擢拜右赞善大夫。未几，为支党所引，冬十月己亥，戮于市，籍没其家。高子贡亦坐诛。

济州刺史薛𫖮、𫖮弟绪、绪弟驸马都尉绍，皆与琅琊王冲通谋。𫖮闻冲起兵，作兵器，募人。冲败，杀录事参军高纂以灭口。冬十一月辛酉，𫖮、绪伏诛，绍以太平公主故，杖一百，饿死于狱。

十二月乙酉，司徒、青州刺史霍王元轨坐与越王连谋，废徙黔州，载以槛车，行至陈仓而死。江都王绪、殿中监郕公裴承先皆戮于市。承先，寂之孙也。

己酉，太后拜洛受图，皇帝、皇太子皆从，内外文武百官、蛮夷酋长各依方叙立，珍禽、奇兽、杂宝列于坛前，文物卤簿之盛，唐兴以来未之有也。

辛亥，明堂成，高二百九十四尺。方三百尺，凡三层，下层法四时，各随方色。中层法十二辰，上为圆盖，九龙捧之。上层法二十四气，亦为圆盖，上施铁凤，高一丈，饰以黄金。中有巨木十围，上下通贯，摴栌橕㮰，藉以为本，下施铁渠，为辟雍之象。号曰万象神宫。宴赐群臣，，赦天下，纵民入观。改河南为合宫县。又于明堂北起天堂五级以贮大像，至三级，则俯视明堂矣。僧怀义以功拜左威卫大将军、梁国公。侍御史王求礼上书曰：“古之明堂，茅茨不翦，采椽不斫。今者饰以珠玉，图以丹青，铁𬸦入云，金龙隐雾，昔殷辛琼台，夏癸瑶室，无以加也。”太后不报。

永昌元年春正月乙卯朔，大飨万象神宫，太后服衮冕，搢大圭，执镇硅为初献，皇帝为亚献，太子为终献。先诣昊天上帝座，次高祖、太宗、高宗，次魏国先王，次五方帝座。太后御则天门，赦天下，改元。丁巳，太后御明堂，受朝贺。戊午，布政于明堂，颁九条以训百官。己未，御明堂，飨群臣。

三月壬申，太后问正字陈子昂，当今为政之要。子昂退，上疏，以为“宜缓刑崇德，息兵革，省赋役，抚慰宗室，各使自安”。辞婉意切，其论甚美，几三千言。

癸酉，以天官尚书武承嗣为纳言，张光辅守内史。

夏四月甲辰，杀辰州别驾汝南王炜、连州别驾鄱阳公𬤇等宗室十二人，徙其家于巂州。炜，辉之子。𬤇，元庆之子也。己酉，杀天官侍郎蓝田邓玄挺。玄挺女为𬤇妻，又与炜善。𬤇谋迎中宗于庐陵，以问玄挺。炜又尝谓玄挺曰：“欲为急计，何如？”玄挺皆不应。故坐知反不告，同诛。

诸王之起兵也，贝州刺史纪王慎独不预谋，亦坐系狱。秋七月丁巳，槛车徙巴州，更姓虺氏，行及蒲州而卒。八男徐州刺史东平王续等，相继被诛，家徙岭南。

徐敬业之败也，弟敬真流绣州，逃归，将奔突厥。过洛阳，洛州司马弓嗣业、洛阳令张嗣明资遣之。至定州，为吏所获，嗣业缢死。嗣明、敬贞多引海内知识，云有异图，冀以免死。于是朝野之士为所连引坐者甚众。嗣明诬内史张光辅，云：“征豫州日，私论图谶、天文，阴怀两端。”八月甲申，光辅与敬真、嗣明等同诛，籍没其家。

乙未，秋官尚书太原张楚金、陕州刺史郭正一、凤阁侍郎元万顷、洛阳令魏元忠并免死，流岭南。楚金等皆为敬真所引，云与敬业通谋。临刑，太后使凤阁舍人王隐客驰骑传声赦之。声达于市，当刑者皆喜跃讙呼，宛转不已，元忠独安坐自如。或使之起，元忠曰：“虚实未知。”隐客至，又使起，元忠曰：“俟宣敕己。”既宣敕，乃徐起，舞蹈再拜，竟无忧喜之色。是日阴云四塞，既释楚金等，天气晴霁。

初，高宗之世，周兴以河阳令召见，上欲加擢用，或奏以非清流，罢之。兴不知，数于明堂俟命。诸相皆无言，地官尚书、检校纳言魏玄同时同平章事，谓之曰：“周明府可去矣。”兴以为玄同沮已，衔之。玄同素与裴炎善，时人以其终始不渝，谓之“耐久朋”。周兴奏，诬玄同言：“太后老矣，不若奉嗣君为耐久。”太后怒，闰月甲午，赐死于家。监刑御史房济谓玄同曰：“丈人何不告密，冀得召见，可以自直。”玄同叹曰：“人杀鬼杀，亦复何殊，岂能作告密人邪。”乃就死。又杀夏官侍郎崔察于隐处，自馀内外大臣坐死及流贬甚众。

彭州长史刘易从亦为徐敬真所引，戊申，就州诛之。易从为人，仁孝中谨，将刑于市，吏民怜其无辜，远近奔赴，竞解衣投地曰：“为长史求冥福。”有司平准，直十馀万。

周兴等诬右武卫大将军燕公黑齿常之谋反，征下狱。冬十月戊午，常之缢死。

己未，杀宗室鄂州刺史嗣郑王璥等六人。庚申，嗣滕王修琦等六人免死，流岭南。右卫胄曹参军陈子昂上疏，以为“周颂成、康，汉称文、景，皆以能措刑故也。今陛下之政，虽尽善矣，然太平之朝，上下乐化，不宜有乱臣贼子，日犯天诛。比者大狱增多，逆徒滋广，愚臣顽昧，初谓皆实，乃去月十五日，陛下特察系囚李珍等无罪，百寮庆悦，皆贺圣明，臣乃知亦有无罪之人挂于疏网者。陛下务在宽典，狱官务在急刑，以伤陛下之仁，以诬太平之政，臣窃恨之。又九月二十一日敕免楚金等死，初有风雨，变为景云。臣闻阴惨者刑也，阳舒者德也。圣人法天，天亦助圣，天意如此，陛下岂可不承顺之哉。今又阴雨，臣恐过在狱官。凡系狱之囚，多在极法，道路之议，或是或非，陛下何不悉召见之，自诘其罪。罪有实者显示明刑，滥者严惩狱吏，使天下咸服，人知政刑，岂非至德克明哉。”

天授元年十一月，凤阁侍郎河东宗秦客改造“天”、“地”等十二字以献，丁亥，行之。太后自名“曌”，改诏曰制。秦客，太后从父娣之子也。乙未，司刑少卿周兴奏除唐亲属籍。腊月辛未，以僧怀义为右卫大将军，赐爵鄂国公。

春一月戊子，武承嗣迁文昌左相，岑长倩迁文昌右相、同凤阁鸾台三品，凤阁侍郎武攸宁为纳言，邢文伟守内史，左肃政大夫、同凤阁鸾台三品王本立罢为地官尚书。攸宁，士彟之兄孙也。时武承嗣、三思用事，宰相皆下之。地官尚书、同凤阁鸾台三品韦方质有疾，承嗣、三思往问之，方质据床不为礼。或谏之，方质曰：“死生有命，大丈夫安能曲事近戚以求苟免乎。”寻为周兴等所构，甲午，流儋州，籍没其家。

醴泉人侯思止始以卖饼为业，后事游击将军高元礼为仆，素诡谲无赖。恒州刺史裴贞杖一判司，判司使思止告贞与舒王元名谋反，秋七月辛巳，元名坐废，徙和州，壬午，杀其子豫章王亶，贞亦族灭。擢思止为游击将军。时告密者往往得五品，思止求为御史，太后曰：“卿不识字，岂堪御史。”对曰：“獬豸何尝识字，但能触邪耳！”太后悦，即以为朝散大夫、侍御史。他日，太后以先所籍没宅赐之，思止不受，曰：“臣恶反逆之人，不愿居其宅。”太后益赏之。

衡水人王弘义，素无行，尝从邻舍乞瓜，不与，乃告县官：“瓜田中有白兔。”县官使人搜捕，蹂践瓜田立尽。又游赵、贝，见闾里耆老作邑斋，遂告以谋反，杀二百馀人。擢授游击将军，俄迁殿中侍御史。或告胜州都督王安仁谋反，敕弘义按之。安仁不服，弘义即于枷上刎其首。又捕其子，适至，亦刎其首，函之以归。道过汾州，司马毛公与之对食，须臾，叱毛公下阶，斩之，枪揭其首入洛，见者无不震栗。时置制狱于丽景门内，入是狱者，非死不出，弘义戏呼为“例竟门”。朝士人人自危，相见莫敢交言，道路以目。或因入朝密遭掩捕，每朝，辄与家人诀曰：“未知复相见否。”

时法官竞为深酷，唯司刑丞徐有功、杜景俭独存平恕，被告者皆曰：“遇来、侯必死，遇徐、杜必生。”有功，文远之孙也，名弘敏，以字行。初为蒲州司法，以宽为治，不施敲扑。吏相约有犯徐司法杖者，众共斥之。迨官满，不杖一人，职事亦修。累迁司刑丞，酷吏所诬构者，有功皆为直之，前后所活数十百家。尝廷争狱事，太后厉色诘之，左右为战栗，有功神色不挠，争之弥功。太后虽好杀，知有功正直，甚敬惮之。景俭，武邑人也。司刑丞荥阳李日知亦尚平恕，少卿胡元礼欲杀一囚，日知以为不可，往复数四，元礼怒曰：“元礼不离刑曹，此囚终无生理。”日知曰：“日知不离刑曹，此囚终无死法。”竟以两状列上，日知果直。

东魏国寺僧法明等撰《大云经》四卷，表上之，言太后乃弥勒佛下生，当代唐为阎浮提主，制颁于天下。

武承嗣使周兴罗告隋州刺史泽王上金、舒州刺史许王素节谋反，征诣行在。素节发舒州，闻遭丧哭者，叹曰：“病死何可得，乃更哭邪。”丁亥，至龙门，缢杀之。上金自杀。悉诛其诸子及支党。

八月甲寅，杀太子少保、纳言裴居道。癸亥，杀尚书左丞张行廉。辛未，杀南安王颍等宗室十二人，又鞭杀故太子贤二子，唐之宗室于是殆尽矣，其幼弱存者亦流岭南，又诛其亲党数百家。惟千金长公主以巧媚得全，自请为太后女，仍改姓武氏，太后爱之，更号延安大长公主。

九月丙子，侍御史汲人傅游艺帅关中百姓九百馀人诣阙上表，请改国号曰周，赐皇帝姓武氏。太后不许，擢游艺为给事中。于是百官及帝室宗戚、远近百姓、四夷酋长、沙门道士合六万馀人，俱上表如游艺所请，皇帝亦上表自请赐姓武氏。戊寅，群臣上言：“有凤皇自明堂飞入上阳宫，还集左台梧桐之上，久之飞东南去，及赤雀数万集朝堂。”

庚辰，太后可皇帝及群臣之请。壬午，御则天楼，赦天下，以唐为周，改元。乙酉，上尊号曰圣神皇帝，以皇帝为皇嗣，赐姓武氏，以皇太子为皇孙。丙戌，立武氏七庙于神都，追尊周文王曰始祖文皇帝，妣姒氏曰文定皇后。平王少子武曰睿祖康皇帝，妣姜氏曰康惠皇后。太原靖王曰严祖成皇帝，妣曰成庄皇后。赵肃恭王曰肃祖章敬皇帝，魏义康王曰烈祖昭安皇帝，周安成王曰显祖文穆皇帝，忠孝太皇曰太祖孝明高皇帝，妣皆如考谥，称皇后。立武承嗣为魏王，三思为梁王，攸宁为建昌王，士彟兄孙攸归、重规、载德、攸暨、懿宗、嗣宗、攸宜、攸望、攸绪、攸止皆为郡王，诸姑姊皆为长公主。

又以司宾卿溧阳史务滋为纳言，凤阁侍郎宗秦客检校内史，给事中传游艺为鸾台侍郎、平章事。游艺与岑长倩、右玉钤卫大将军张虔勖、左金吾大将军丘神绩、侍御史来子珣等并赐姓武。秦客潜劝太后革命，故首为内史。游艺期年之中历衣青、绿、朱、紫，时人谓之“四时仕宦”。敕改州为郡。或谓太后曰：“陛下始革命而废州，不祥。”太后遽追止之。命史务滋等十人存抚诸道。癸卯，太后立兄孙延基等六人为郡王。

冬十月甲子，检校内史宗秦客坐赃贬遵化尉，弟楚客、晋卿亦以奸赃流岭外。丁卯，杀流人韦方质。壬申，敕两京诸州各置大云寺一区，藏《大云经》，使僧升高座讲解，其撰疏僧云宣等九人皆赐爵县公，仍赐紫袈裟、银龟袋。制天下武氏咸蠲课役。

道州刺史李行褒兄弟为酷吏所陷，当族，秋官郎中徐有功固争不能得。秋官侍郎周兴奏：“有功故出反囚，当斩”，太后虽不许，亦免有功官。然太后虽重有功，久之，复起为侍御史。有功伏地流涕固辞曰：“臣闻鹿走山林而命悬庖厨，势使之然也。陛下以臣为法官，臣不敢枉陛下法，必死是官矣。”太后固授之，远近闻者相贺。

二年正月癸酉朔，太后始受尊号于万象神宫，旗帜尚赤。甲戌，改置社稷于神都。辛巳，纳武氏神主于太庙。唐太庙之在长安者更命曰享德庙，四时唯享高祖已下三庙，馀四室皆闭不享。又改长安崇先庙为崇尊庙。乙酉，日南至，大享明堂，祀昊天上帝，百神从祀，武氏祖宗配享，唐三帝亦同配。

御史中丞知大夫事李嗣贞以酷吏纵横，上疏，以为“今告事纷纭，虚多实少，恐有凶恶阴谋离间陛下君臣。古者狱成，公卿参听，王必三宥然后行刑。比日狱官单车奉使，推鞫既定，法家依断，不令重推，或临时专决，不复闻奏。如此，则权由臣下，非审慎之法，傥有冤滥，何由可知。况以九品之官，专命推覆，操生杀之柄，窃人主之威，案覆既不在秋官，省审复不由门下，国之利器，轻以假人，恐为社稷之祸。”太后不听。

侍御史来子珣诬尚衣奉御刘行感兄弟谋反，皆坐诛。

春一月，地官尚书武思文及朝集使二千八百人表请封中岳。己亥，废唐兴宁永康隐陵署官，唯量置守户。左金吾大将军丘神绩以罪诛。纳言史务滋与来俊臣同鞫刘行感狱，俊臣奏：“务滋与行感亲密，意欲寝其反状”。太后命俊臣并推之。庚子，务滋恐惧，自杀。

或告文昌右丞周兴与丘神绩通谋，太后命来俊臣鞫之。俊臣与兴方推事对食，谓兴曰：“囚多不承，当为何法。”兴曰：“此甚易耳，取大瓮，以炭四周炙之，令囚入中，何事不承。”俊臣乃索大瓮，火围如兴法，因起谓兴曰：“有内状推兄，请兄入此瓮。”兴惶恐叩头服罪。法当死，太后原之，二月，流兴岭南，在道，为仇家所杀。

兴与索元礼、来俊臣竞为暴刻，兴、元礼所杀各数千人，俊臣所破千馀家。元礼残酷尤甚，太后亦杀之，以慰人望。

徙左卫大将军千乘王武攸暨为定王。立故太子贤之子光顺为义丰王。

甲子，太后命始祖墓曰德陵，睿祖墓曰乔陵，严祖墓曰节陵，肃祖墓曰简陵，烈祖墓曰靖陵，显祖墓曰永陵。改章德陵为昊陵，显义陵为顺陵。夏四月癸卯，制以释教开革命之阶，升于道教之上。

命建安王攸宜留守长安。

秋八月庚申，杀玉钤卫大将军张虔勖。来俊臣鞫虔勖狱，虔勖自讼于徐有功。俊臣怒，命卫士以刀乱斫杀之，枭首于市。

义丰王光顺、嗣雍王守礼、永安王守义、长信县主等皆赐姓武氏，与睿宗诸子皆幽闭宫中，不出门庭者十馀年。守礼、守义，光顺之弟也。

或告地官尚书武思文初与徐敬业通谋。甲子，流思文于岭南，复姓徐氏。

九月乙亥，杀岐州刺史云弘嗣。来俊臣鞫之，不问一款，先断其首，乃伪立文案奏之。其杀张虔勖亦然。敕旨皆依，海内钳口。

鸾台侍郎、同平章事傅游艺梦登湛露殿，以语所亲，所亲告之。壬辰，下狱，自杀。

先是，凤阁舍人修武张嘉福使洛阳人王庆之等数百人上表，请立武承嗣为皇太子。文昌右相、同凤阁鸾台三品岑长倩以皇嗣在东宫，不宜有此议，奏请切责上书者，告示令散。太后又问地官尚书、同平章事格辅元，辅元固称不可。由是大忤诸武意，故斥长倩令西征吐蕃，未至，征还，下制狱。承嗣又谮辅元。来俊臣又胁长倩子灵原，令引司礼卿兼判纳言事欧阳通等数十人，皆云同反。通为俊臣所讯，五毒备至，终无异词，俊臣乃诈为通款。冬十月己酉，长倩、辅元、通等皆坐诛。

王庆之见太后，太后曰：“皇嗣我子，奈何废之。”对曰：“神不歆非类，民不祀非族。今谁有天下，而以李氏为嗣乎。”太后谕遣之。庆之伏地，以死泣请，不去，太后乃以印纸遗之曰：“欲见我，以此示门者。”自是庆之屡求见，太后颇怒之，命凤阁侍郎李昭德赐庆之杖。昭德引出光政门外，以示朝士曰：“此贼欲废我皇嗣，立武承嗣。”命扑之，耳目皆血出，然后杖杀之，其党乃散。

昭德因言于太后曰：“天皇，陛下之夫，皇嗣，陛下之子。陛下身有天下，当传之子孙为万代业，岂得以侄为嗣乎。自古未闻侄为天子而为姑立庙者也。且陛下受天皇顾托，若以天下与承嗣，则天皇不血食矣。”太后亦以为然。昭德，乾祐之子也。

壬辰，杀鸾台侍郎同平章事乐思晦、右卫将军李安静。安静，纲之孙也。太后将革命，王公百官皆上表劝进，安静独正色拒之。及下制狱，来俊臣诘其反状，安静曰：“以我唐家老臣，须杀即杀，若问谋反，实无可对。”俊臣竟杀之。

长寿元年春一月丁卯，太后引见存抚使所举人，无问贤愚，悉加擢用，高者试凤阁舍人、给事中，次试员外郎、侍御史、补阙、舍遗、校书郎。试官自此始。时人为之语曰：“补阙连车载，拾遗平斗量，欋推侍御史，碗脱校书郎。”有举人沈全交续之曰：“糊心存抚使，眯目圣神皇。”为御史纪先知所擒，劾其诽谤朝政，请杖之朝堂，然后付法。太后笑曰：“但使卿辈不滥，何恤人言。宜释其罪。”先知大惭。太后虽滥以禄位收天下人心，然不称职者寻亦黜之，或加刑诛。挟刑赏之柄以驾御天下，政由己出，明察善断，故当时英贤亦竞为之用。

宁陵丞庐江郭霸以谄谀干太后，拜监察御史。中丞魏元忠病，霸往问之，因尝其粪，喜曰：“大夫粪甘则可忧。今苦，无伤也。”元忠大恶之，遇人辄告之。

戊辰，以夏官尚书杨执柔同平章事。执柔，恭仁弟之孙也，太后以外族用之。

左台中丞来俊臣罗告同平章事任知古、狄仁杰、裴行本、司农卿裴宣礼、前文昌左丞卢献、御史中丞魏元忠、潞州刺史李嗣真谋反。先是，来俊臣奏请降敕，一问即承反者得减死。及知古等下狱，俊臣以此诱之。仁杰对曰：“大周革命，万物惟新，唐室旧臣，甘从诛戮。反是实。”俊臣乃少宽之。判官王德寿谓仁杰曰：“尚书定减死矣。德寿业受驱策，欲求少阶级，烦尚书引杨执柔，可乎。”仁杰曰：“皇天后土遣狄仁杰为如此事。”以头触柱，血流被面，德寿惧而谢之。

侯思止鞫魏元忠，元忠辞气不屈。思止怒，命倒曳之。元忠曰：“我薄命，譬如坠驴，足絓于镫，为所曳耳。”思止愈怒，更曳之。元忠曰：“侯思止，汝若须魏元忠头则截取，何必使承反也。”

狄仁杰既承反，有司待报行刑，不复严备。仁杰裂衾帛书冤状，置绵衣中，谓王德寿曰：“天时方热，请授家人去其绵。”德寿许之。仁杰子光远得书，持之称变，得召见。则天览之，以问俊臣，对曰：“仁杰等下狱，臣未尝褫其巾带，寝处甚安，苟无事实，安肯承反。”太后使通事舍人周𬘭往视之。俊臣暂假仁杰等巾带，罗立于西，使𬘭视之。𬘭不敢视，惟东顾唯诺而已。俊臣又诈为仁杰等谢死表，使𬘭奏之。

乐思晦男未十岁，没入司农，上变，得召见。太后问状，对曰：“臣父已死，臣家已破，但惜陛下法，为俊臣等所弄。陛下不信臣言，乞择朝臣之忠清、陛下素所信任者，为反状以付俊臣，无不承反矣。”太后意稍寤，召见仁杰等问曰：“卿承反何也。”对曰：“不承则已死于栲掠矣。”太后曰：“何为作谢死表。”对曰：“无之。”出表示之，乃知其诈，于是出此七族。庚午，贬知古江夏令，仁杰彭泽令，宜礼夷陵令，元忠涪陵令，献西乡令。流行本、嗣真于岭南。俊臣与武承嗣等固请诛之，太后不许。俊臣乃独称行本罪尤重，请诛之。秋官郎中徐有功驳之，以为“明主有更生之恩，俊臣不能将顺，亏损恩信。”

殿中侍御史贵乡霍献可，宜礼之甥也，言于太后曰：“陛下不杀裴宣礼，臣请陨命于前。”以头触殿阶，血流沾地，以示为人臣不私其亲。太后皆不听。献可常以绿帛裹其伤，微露之于幞头下，冀太后见之以为忠。

来俊臣求金于左卫大将军泉献诚，不得，诬以谋反，下狱，乙亥，缢杀之。

夏六月辛亥，万年主簿徐坚上疏，以为“书有五听之道，令着三覆之奏。窃见比有敕推按反者，令使者得实，即行斩决。人命至重，死不再生，万一怀枉，吞声赤族，岂不痛哉。此不足肃奸逆而明典刑，适所以长威福而生疑惧。臣望绝此处分，依法覆奏。又，法官之任，宜加简择，有用法宽平，为百姓所称者，愿亲而任之。有处事深酷，不允人望者，愿疏而退之。”坚，齐聃之子也。

夏官侍郎李昭德密言于太后曰：“魏王承嗣权太重。”太后曰：“吾侄也，故委以腹心。”昭德曰：“侄之于姑，其亲何如子之于父。子犹可篡弑其父者，况侄乎。今承嗣既陛下之侄，为亲王，又为宰相，权侔人主，臣恐陛下不得久安天位也。”太后矍然曰：“朕未之思。”秋七月戊寅，以文昌左相、同凤阁鸾台三品武承嗣为特进，纳言武攸宁为冬官尚书，夏官尚书、同平章事杨执柔为地官尚书，并罢政事。承嗣亦毁昭德于太后，太后曰：“吾任昭德，始得安眠，此代吾劳，汝勿言也。”

是时，酷吏恣横，百官畏之侧足，昭德独廷奏其奸。太后好祥瑞，有献白石赤文者，执政诘其异，对曰：“以其赤心。”昭德怒曰：“此石赤心，他石尽反邪。”左右皆笑。襄州人胡庆以丹漆书龟腹，曰：“天子万万年”，诣阙献之。昭德以刀刮尽，奏请付法。太后曰：“此心亦无恶。”命释之。太后习猫，使与鹦鹉共处。出示百官，传观未遍，猫饥，搏鹦鹉食之，太后甚惭。

太后自垂拱以来，任用酷吏，先诛唐宗室、贵戚数百人，次及大臣数百家，其刺史、郎将以下不可胜数。每除一官，户婢窃相谓曰：“鬼朴又来矣。”不旬月，辄遭掩捕，族诛。监察御史朝邑严善思公直敢言。时告密者不可胜数，太后亦厌其烦，命善思按问，引虚伏罪者八百五十馀人，罗织之党为之不振，乃相与共构陷善思，坐流驩州。太后知其枉，寻复召为浑仪监丞。善思名撰，以字行。

右补阙新郑朱敬则，以太后本任威刑以禁异议，今既革命，众心已定，宜省刑尚宽，乃上疏，以为“李斯相秦，用刻薄变诈以屠诸侯，不知易之以宽和，卒至土崩，此不知变之祸也。汉高祖定天下，陆贾、叔孙通说之以礼义，传世十二，此知变之善也。自文明草昧，天地屯蒙，三叔流言，四凶构难，不设钩距，无以应天顺人，不切刑名，不可摧奸息暴。故置神器，开告端，曲直之影必呈，包藏之心尽露，神道助直，无罪不除，苍生晏然，紫宸易主。然而急趋无善迹，促柱少和声，向时之妙策，乃当今之刍狗也。伏愿览秦、汉之得失，考时事之合宜，审糟粕之可遗，觉蘧庐之须毁，去萋菲之牙角，顿奸险之锋芒，窒罗织之源，扫朋党之迹，使天下苍生坦然大悦，岂不乐哉。”太后善之，赐帛三百段。

侍御史周矩上疏曰：“推劾之吏皆相矜以虐，泥耳笼头，枷研楔毂，折膺签爪，悬发薰耳，号曰狱持。或累日节食，连宵缓问，昼夜摇撼，使不得眠，号曰宿囚。此等既非木石，且救目前，苟求賖死。臣窃听舆议，皆称天下太平，何苦须反。岂被告者尽是英雄，欲求帝王邪。但不胜楚毒自诬耳。愿陛下察之。今满朝侧息不安，皆以为陛下朝与之密，夕与之仇，不可保也。周用仁而昌，秦用刑而亡。愿陛下缓刑用仁，天下幸甚。”太后颇采其言，制狱稍衰。

太后春秋虽高，善自涂泽，虽左右不觉其衰。丙戌，敕以齿落更生，九月庚子，御则天门，赦天下，改元。更以九月为社。

二年正月壬辰朔，太后享万象神宫，以魏王承嗣为亚献，梁王三思为终献。太后自制神宫乐，用舞者九百人。

户婢团儿为太后所宠信，有憾于皇嗣，乃谮皇嗣妃刘氏、德妃窦氏为厌咒。癸巳，妃与德妃朝太后于嘉豫殿，既退，同时杀之，瘗于宫中，莫知所在。德妃，抗之曾孙也。皇嗣畏忤旨，不敢言，居太后前，容止自如。团儿复欲害皇嗣，有言其情于太后者，太后乃杀团儿。

是时，告密者皆诱人奴婢告其主，以求功赏。德妃父孝谌为润州刺史，有奴忘为妖异以恐德妃母庞氏。庞氏惧，奴请夜祠祷解，因发其事，下监察御史龙门薛季昶按之。季昶诬奏，以为与德妃同祝诅，先涕泣不自胜，乃言曰：“庞氏所为，臣子所不忍道。”太后擢季昶为给事中。庞氏当斩，其子希瑊诣侍御史徐有功讼冤，有功牒所司停刑，上奏论之，以为无罪。季昶奏：“有功阿党恶逆，请付法。”法司处有功罪当绞。令史以白有功，有功叹曰：“岂我独死，诸人永不死邪。”既食，掩扇而寝。人以有功苟自强，必内忧惧，密伺之，方熟寝。太后召有功，迎谓曰：“卿比按狱，失出何多。”对曰：“失出，人臣之小过。好生，圣人之大德。”太后默然。由是庞氏得减死，与其三子皆流岭南，孝谌贬罗州司马，有功亦除名。

腊月丁卯，降皇孙成器为寿春王，恒王成义为衡阳王，楚王隆基为临淄王，卫王隆范为巴陵王，赵王隆业为彭城王，皆睿宗之子也。春一月甲寅，前尚方监裴匪躬、内常侍范云仙坐私谒皇嗣，腰斩

于市。自是公卿以下皆不得见。又有告皇嗣潜有异谋者，太后命来俊臣鞫其左右，左右不胜楚毒，皆欲自诬。太常工人京兆安金藏大呼谓俊臣曰：“公既不信金藏之言，请剖心以明皇嗣不反。”即引佩刀自剖其胸，五藏皆出，流血被地。太后闻之，令轝入宫中，使医内五藏，以桑皮线缝之，傅以药，经宿始苏。太后亲临视之，叹曰：“吾有子不能自明，使汝至此。”即命俊臣停推，睿宗由是得免。

或告岭南流人谋反，太后遣司刑评事万国俊摄监察御史就按之。国俊至广州，悉召流人，矫制赐自尽。流人号呼不服，国俊驱就水曲，尽斩之，一朝杀三百馀人。然后诈为反状，还奏，因言：“诸道流人亦必有怨望谋反者，不可不早诛。”太后喜，擢国俊为朝散大夫，行侍御史。更遣右翊卫兵曹参军刘光业、司刑评事王德寿、苑南面监丞鲍思恭、尚辇直长王大贞、右武威卫兵曹参军屈贞筠皆摄监察御史，诣诸道按流人。光业等以国俊多杀蒙赏，争效之，光业杀七百人，德寿杀五百人，自馀少者不减百人，其远年杂犯流人亦与之俱毙。太后颇知其滥，制六道流人未死者，并家属皆听还乡里。国俊等亦相继死，或得罪流窜。

来俊臣诬冬官尚书苏干，云在魏州与琅邪王冲通谋，夏四月乙未，杀之。

秋九月，魏王承嗣等五千人表请加尊号曰金轮圣神皇帝。乙未，太后御万象神宫，受尊号，赦天下。作金轮等七宝，每朝会，陈之殿庭。庚子，追尊昭安皇帝曰浑元昭安皇帝，文穆皇帝曰立极文穆皇帝，孝明高皇帝曰无上孝明高皇帝，皇后从帝号。

延载元年夏五月，魏王承嗣等二万六千馀人上尊号曰越古金轮圣神皇帝。甲午，御则天门楼，受尊号，赦天下，改元。

河内有老尼居神都麟趾寺，与嵩山人韦什方等以妖妄惑众。尼自号净光如来，云能知未然。什方自云吴赤乌元年生。又有老胡亦自言五百岁，云见薛师已二百年矣，容貌愈少。太后甚信重之，赐什方姓武氏。秋七月癸未，以什方为正谏大夫、同平章事，制云：“迈轩代之广成，逾汉朝之河上”。八月，什方乞还山，制罢遣之。

武三思帅四夷酋长请铸铜铁为天枢，立于端门之外，铭纪功德，黜唐颂周，以姚璹为督作使。诸胡聚钱百万亿，买铜铁不能足，赋民间农器以足之。

九月，殿中丞来俊臣坐赃，贬同州参军。王弘义流琼州，诈称为追还，至汉北，侍御史胡元礼遇之，按验，得其奸状，扑杀之。

内史李昭德于太后委遇，颇用权使气，人多疾之。前鲁王府功曹参军丘愔上疏攻之，其略曰：“陛下天授以前，万机独断。自长寿以来，委任昭德，参奉机密，献可替否。事有便利，不预咨谋，要待画日将行，方乃别生驳异。扬露专擅，显示于人，归美引愆，义不如此。”又曰：“臣观其胆，乃大于身，鼻息所冲，上拂云汉。”又曰：“蚁穴坏堤，针芒写气，权重一去，收之极难。”长上果毅邓注又著《石论》数千言，述昭德专权之状。凤阁舍人逢弘敏取奏之，太后由是恶昭德。壬寅，贬昭德为南宾尉，寻又免死流窜。

天册万岁元年正月辛巳朔，太后加号慈氏越古金轮圣神皇帝，赦天下，改元证圣。

周允元与司刑少卿皇甫文备奏内史豆卢钦望、同平章事韦巨源、杜景俭、苏味道、陆元方附会李昭德，不能匡正。钦望贬赵州，巨源贬麟州，景俭贬溱州，味道贬集州，元方贬绥州刺史。

初，明堂既成，太后命僧怀义作夹纻大像，其小指中犹容数十人，于明堂北构天堂以贮之。堂始构，为风所摧，更构之，日役万人，采木江、岭，数年之间，所费以万亿计，府藏为之耗竭。怀义用财如粪土，太后一听之，无所问。每作无遮会，用钱万缗，士女云集，又散钱十车，使之争拾，相蹈践有死者。所在公私田宅，多为僧有。怀义颇厌入宫，多居白马寺，所度力士为僧者数千人。侍御史周矩疑有奸谋，固请按之。太后曰：“卿姑退，朕即令往。”矩至台，怀义亦至，乘马就阶而下，坦腹于床。矩召吏将按之，遽跃马而去。矩具奏其状，太后曰：“此道人病风，不足诘，所度僧，惟卿所处。”悉流远州，迁矩天官员外郎。

乙未，作无遮会于朝堂，凿地为坑，深五丈，结彩为宫殿，佛像皆于坑中引出之，云自地涌出。又杀牛取血，画大像首，高二百尺，云怀义刺膝血为之。丙申，张像于天津桥南，设斋。时御医沈南璆亦得幸于太后，怀义心愠，是夕，密烧天堂，延及明堂，火照城中如昼，比明皆尽，暴风裂血像为数百段。太后耻而讳之，但云内作工徒误烧麻主，遂涉明堂。时方酺宴，左拾遗刘承庆请辍朝停酺，以答天谴。太后将从之，姚璹曰：“昔成周宣榭，卜代愈隆，汉武建章，盛德弥永。今明堂布政之所，非宗庙也，不应自贬。”损太后乃御端门，观酺如平日。命更造明堂、天堂，仍以怀义充使。又铸铜为九州鼎及十二神，皆高一丈，各置其方。

先是，河内老尼昼食一麻一米，夜则烹宰宴乐，畜弟子百馀人，淫秽靡所不为。武什方自言能合长年药，太后遣乘驿于岭南采药。及明堂火，尼入唁太后，太后怒叱之曰：“汝常言能前知，何以不言明堂火？”因斥还河内，弟子及老胡等皆逃散。又有发其奸者，太后乃复召尼还麟趾寺，弟子毕集，敕给使掩捕，尽获之，皆没为官婢。什方还，至偃师，闻事露，自绞死。

庚子，以明堂火告庙，下制求直言。刘承庆上疏，以为“火发既从麻主，后及总章所营佛舍，徒劳无益，请罢之。又，明堂所以统和天人，一旦焚毁，臣下何心犹为酺宴。忧喜相争，伤于情性。又，陛下垂制博访，许陈至理，而左史张鼎以为今既火流王屋，弥显大周之祥。通事舍人逢敏奏称弥勒显道时有天魔烧宫，七宝台须臾散坏。斯实谄妄之邪言，非君臣之正论。伏愿陛下乾乾翼翼，无戾天人之心而兴不急之役，则兆人蒙赖，福禄无穷。”

获嘉主簿彭城刘知几表陈四事，其一，以为“皇业权舆，天地开辟，嗣君即位，黎元更始，则时藉非常之庆，以申再造之恩。今六合清晏而赦令不息，近则一年再降，远则每岁无遗，至于违法悖礼之徒，无赖不仁之辈，编户则寇攘为业，当官则赃贿是求。而元日之朝，指期天泽，重阳之节，伫降皇恩，如其忖度，咸果释免。或有名垂结正，罪将断决，窃行货贿，方便规求，故致稽延，毕沾宽宥。用使俗多顽悖，时罕廉隅，为善者不预恩光，作恶者独承徼幸。古语曰小人之幸，君子之不幸，斯之谓也。望陛下而今而后，颇节于赦，使黎氓知禁，奸宄肃清。”其二，以为“海内具僚九品以上，每岁逢赦，必赐阶勋。至于朝野宴集，公私聚会，绯服众于青衣，象板多于木笏。皆荣非德举，位罕才升，不知何者为妍蚩，何者为美恶。臣望自今以后，消息私恩，使有善者逾效忠勤，无才者咸知勉励。”其三，以为“陛下临朝践极，取士太广，六品以下职事清官，遂乃方之土芥，比之沙砾，若遂不加沙汰，臣恐有秽皇风。”其四，以为“今之牧伯，迁代太速，倏来忽往，蓬转萍流，既怀苟且之谋，何暇循良之政。望自今刺史非三岁以上不可迁官，仍明察功过，尤甄赏罚。”疏奏，太后颇嘉之。是时官爵易得而法网严峻，故人竞为趋进而多陷刑戮，知几乃著《思慎赋》以刺时见志焉。

春二月，僧怀义益骄恣，太后恶之。既焚明堂，心不自安，言多不顺。太后密选宫人多力者百馀人以防之。壬子，执之于瑶光殿前树下，使建昌王武攸宁帅壮士驱杀之，送尸白马寺，焚之以造塔。

甲子，太后去“慈氏越古。”之号。

夏四月，天枢成，高一百五尺，径十二尺，八面，各径五尺。下为铁山，周百七十尺，以铜为蟠龙、麒麟萦绕之。上为腾云承铜盘，径三丈，四龙人立捧火珠，高一丈。工人毛婆罗造模，武三思为文，刻百官及四夷酋长名，太后自书其榜曰：“大周万国颂德天枢”。

秋九月甲寅，太后合祭天地于南郊，加号天册金轮大圣皇帝，赦天下，改元。

万岁通天元年春一月，改长安崇尊庙为太庙。三月丁巳，新明堂成，高二百九十四尺，方三百尺，模率小于旧。上施金涂铁凤，高二丈，后为大风所损，更为铜火珠，群龙捧之。号曰通天宫。赦天下，改元万岁通天。

太后思徐有功用法平，擢拜左台殿中侍御史，远近闻者无不相贺。鹿城主簿宗城潘好礼着论，称有功蹈道依仁，固守诚节，不以贵贱死生易其操履。设客问曰：“徐公于今谁与为比。”主人曰：“四海至广，人物至多，或匿迹韬光，仆不敢诬，若所闻见，则一人而已，当于古人中求之。”客曰：“何如张释之。”主人曰：“释之所行者甚易，徐公所行者甚难，难易之间，优劣见矣。张公逢汉文之时，天下无事，至如盗高庙玉环及渭桥惊马，守法而已，岂不易哉。徐公逢革命之秋，属惟新之运，唐朝遗老或包藏祸心，使人主有疑。如周兴、来俊臣，乃尧年之四凶也，崇饰恶言以诬盛德。而徐公守死善道，深相明白，几陷囹圄，数挂网罗。此吾子所开，岂不难哉。”客曰：“使为司刑卿，乃得展其才矣。”主人曰：“吾子徒见徐公用法平允，谓可置司刑。仆睹其人，方寸之地，何所不容，若其用之，何事不可，岂直司刑而已哉。”

神功元年。箕州刺史刘思礼学相人于术士张憬藏，憬藏谓思礼当历箕州，位至太师。思礼念太师人臣极贵，非佐命无以致之，乃与洛州录事参军綦连耀谋反，阴结朝士，托相术许人富贵，俟其意悦，因说以“綦连耀有天命，公必因之以得富贵”。凤阁舍人王勮兼天官侍郎事，用思礼为箕州刺史。明堂尉河南吉顼闻其谋，以告合宫尉来俊臣，使上变告之。太后使河内王武懿宗推之。懿宗令思礼广引朝士，许免其死，凡小忤意者皆引之。于是思礼引凤阁侍郎同平章事李元素、夏官侍郎同平章事孙元亨、知天官侍郎事石抱忠、刘奇、给事中周譒及王勮兄泾州刺史勔、弟监察御史助等，凡三十六家，皆海内名士，穷楚毒以成其狱。壬戌，皆族诛之，亲旧连坐流窜者千馀人。初，懿宗宽思礼于外，使诬引诸人。诸人既诛，然后收思礼，思礼始悔之。懿宗自大授以来，太后数使之鞫狱，喜诬陷人，时人以为周、来之亚。

来俊臣欲擅其功，复罗告吉顼，顼上变，得召见，仅免。俊臣由是复用，而顼亦以此得进。俊臣党人罗告司刑府史樊惎谋反，诛之。惎子讼冤于朝堂，无敢理者，乃援刀自刳其腹。秋官侍郎上邽刘如璇见之，窃叹而泣。俊臣奏如璇党恶逆，下狱，处以绞刑，制流瀼州。

尚乘奉御张易之，行成之族孙也，年少，美姿容，善音律。太平公主荐易之弟昌宗入侍禁中，昌宗复荐易之，兄弟皆得幸于太后，常傅朱粉，衣锦绣。昌宗累迁散骑常侍，易之为司卫少卿。拜其母韦氏、臧氏为大夫人，赏赐不可胜纪，仍敕凤阁侍郎李迥秀为臧氏私夫。迥秀，大亮之族孙也。武承嗣、三思、懿宗、综楚客、晋卿皆候易之门庭，争执鞭辔，谓易之为五郎，昌宗为六郎。

右司郎中冯翊乔知之有美妾曰碧玉，知之为之不昏。武承嗣藉以教诸姬，遂留不还。知之作《绿珠怨》诗以寄之，碧玉赴井死。承嗣得诗于裙带，大怒，讽酷吏罗告，族诛之。

司仆少卿来俊臣，倚势贪淫，士民妻妾有美者，百方取之。或使人罗告其罪，矫称敕以取其妻，前后罗织诛人，不可胜计。自宰相以下，籍其姓名而取之。自言才比石勒。监察御史李昭德素恶俊臣，又尝庭辱秋官侍郎皇甫文备，二人共诬昭德谋反，下狱。

俊臣欲罗告武氏诸王及太平公主，又欲诬皇嗣及庐陵王与南北牙同反，冀因此盗国权。河东人卫遂忠告之，诸武及太平公主恐惧，共发其罪，系狱，有司处以极刑。太后欲赦之，奏上，三日不出。王及善曰：“俊臣凶狡贪暴，国之元恶，不去之，必动摇朝廷。”太后游苑中，吉顼执辔，太后问以外事，对曰：“外人唯怪来俊臣奏不下。”太后曰：“俊臣有功于国，朕方思之。”顼曰：“于安远告虺贞反，既而果反，今止为成州司马。俊臣聚结不逞，诬构良善，赃贿如山，冤魂塞路，国之贼也，何足惜哉。”太后乃下其奏。

丁卯，昭德、俊臣同弃市，时人无不痛昭德而快俊臣。仇家争啖俊臣之肉，斯须而尽，抉眼剥面，披腹出心，腾蹋成泥。太后知天下恶之，乃下制数其罪恶，且曰：“宜加赤族之诛，以雪苍生之愤，可准法籍没其家。”士民皆相贺于路曰：“自今眠者背始帖席矣。”

俊臣以告綦连耀功，赏奴婢十人。俊臣阅司农婢，无可者，以西突厥可汗斛瑟罗家有细婢，善歌舞，欲得以为赏口，乃使人诬告斛瑟罗反。诸酋长诣阙割耳剺面讼冤者数千人，会俊臣诛，乃得免。

俊臣方用事，选司受其属请不次除官者，每铨数百人。俊臣败，侍郎皆自首。太后责之，对曰：“臣负陛下，死罪。臣乱国家法，罪止一身，违俊臣语，立见灭族。”太后乃赦之。

上林令侯敏素谄事俊臣，其妻董氏谏之曰：“俊臣国贼，指日将败，君宜远之。”敏从之。俊臣怒，出为武龙令。敏欲不往，妻曰：“速去勿留。”俊臣败，其党皆流岭南，敏独得免。

太后征于安远为尚食奉御，擢吉顼为右肃政中丞。夏六月，以检校夏官侍郎宗楚客同平章事。戊子，特进武承嗣、春官尚书武三思并同凤阁鸾台三品。

秋七月，武承嗣、武三思并罢政事。

九月甲寅，太后谓侍臣曰：“顷者周兴、来俊臣按狱，多连引朝臣，云其谋反。国有常法，朕安敢违。中间疑其不实，使近臣就狱引问，得其手状，皆自承服，朕不以为疑。自兴、俊臣死，不复闻有反者，然则前死者不有冤邪。”夏官侍郎姚元崇对曰：“自垂拱以来，坐谋反死者，率皆兴等罗织，自以为功。陛下使近臣问之，近臣亦不自保，何敢动摇。所问若有翻覆，惧遭惨毒，不若速死。赖天启圣心，兴等伏诛，臣以百口为陛下保，自今内外之臣无复反者。若微有实状，臣请受知而不告之罪。”太后悦曰：“向时宰相皆顺成其事，陷朕为淫刑之主。闻卿所言，深合朕心。”赐元崇钱千缗。

时人多为魏元忠讼冤者，太后复召为肃政中丞。元忠前后坐弃市流窜者四。尝侍宴，太后问曰：“卿往者数负谤，何也。”对曰：“臣犹鹿耳，罗织之徒欲得臣肉为羹，臣安所避之。”

圣历元年。武承嗣、三思营求为太子，数使人说太后曰：“自古天子未有以异姓为嗣者。”太后意末决。狄仁杰每从容于太后曰：“文皇帝栉风沐雨，亲冒锋镝，以定天下，传之子孙。大帝以二子托陛下，陛下今乃欲移之他族，无乃非天意乎。且姑侄之与母子孰亲。陛下立子，则千秋万岁后配食太庙，承继无穷。立侄则未闻侄为天子，而祔姑于庙者也。”太后曰：“此朕家事，卿勿预知。”仁杰曰：“王者以四海为家，四海之内孰非臣妾，何者不为陛下家事。君为元首，臣为股肱，义同一体，况臣备位宰相，岂得不预知乎。”又劝太后召还庐陵王，王方庆、王及善亦劝之，太后意稍寤。他日，又谓仁杰曰：“朕梦大鹦鹉两翼皆折，何也。”对曰：“武者，陛下之姓，两翼，二子也。陛下起二子，则两翼振矣。”太后由是无立承嗣、三思之意。

孙万荣之围幽州也，移檄朝廷曰：“何不归我庐陵王。”孙万荣围幽州事见《唐平契丹》。吉顼与张易之、昌宗皆为控鹤监供奉，易之兄弟亲狎之。顼从容说二人曰：“公兄弟贵宠如此，非以德业取之也，天下侧目切齿多矣。不有大功于天下，将何以自全。窃为公忧之。”二人惧，涕泣问计，顼曰：“天下士庶未忘唐德，咸复思庐陵王。主上春秋高，大业须有所付，武氏诸王非所属意。公何不从容劝主上立庐陵王，以系苍生之望。如此岂徒免祸，亦可以长保富贵矣。”二人以为然，承间屡为太后言之。太后知谋出于顼，乃召问之，顼复为太后具陈利害，太后意乃定。三月己巳，托言庐陵王有疾，遣职方员外郎瑕丘徐彦伯召庐陵王及其妃、诸子诣行在疗疾。戊子，庐陵王至神都。

秋八月，太子太保魏宣王武承嗣恨不得为太子，意快快，戊戌病薨。九月甲子，以夏官尚书武攸宁同凤阁鸾台三品。皇嗣固请逊位于庐陵王，太后许之。壬申，立庐陵王哲为皇太子，复名显。赦天下。甲戌，命太子为河北道元帅以讨突厥。

蓝田令薛讷言于太后曰：“太子虽立，外议犹疑未定。苟此命不易，丑虏不足平也。”太后深然之。王及善请太子赴外朝以慰人心，从之。

冬十月，制“都下屯兵，命河内王武懿宗、九江王武攸归领之”。二年正月壬戌，以皇嗣为相王，领太子右卫率。

甲子，置控鹤监丞、主簿等官，率皆嬖宠之人，颇用才能文学之士以参之。以司卫卿张易之为控鹤监，银青光禄大夫张昌宗、左台中丞吉顼、殿中监田归道、夏官侍郎李回秀、凤阁舍人薛稷、王谏大夫临汾员半千皆为控鹤监内供奉。稷，元超之从子也。半千以古无此官，且所聚多轻薄之士，上疏请罢之。由是忤旨，左迁水部郎中。腊月戊子，以左台中丞吉顼为天官侍郎，右台中丞魏元忠为凤阁侍郎，并同平章事。

文昌左丞宗楚客与弟司农卿晋卿坐赃贿满万馀缗及第舍过度，楚客贬播州司马，晋卿流峰州。太平公主观其第，叹曰：“见其居处，吾辈乃虚生耳。”

辛亥，赐太子姓武氏，赦天下。太后生重眉，成八字，百官皆贺。春一月庚申，夏官尚书、同凤阁鸾台三品武攸宁罢为冬官尚书。太后春秋高，虑身后太子与诸武不相容。夏四月壬寅，命太子、相王、太平公主与武攸暨等为誓文，告天地于明堂，铭之铁券，藏于史馆。秋七月，命建安王武攸宜留守西京，代会稽王武攸望。

内史王及善虽无学术，然清正难夺，有大臣之节。张易之兄弟每侍内宴，无复人臣礼，及善屡奏以为不可。太后不悦，谓及善曰：“卿既高年，不宜更侍游宴，但检校阁中可也。”及善因称病，谒假月馀，太后不问。及善叹曰：“岂有中书令而天子可一日不见乎。事可知矣。”乃上疏乞骸骨，太后不许。八月戊申，以武三思为内史。冬十月，太子、相王诸子复出合。

太后称制以来，多以武氏诸王及驸马都尉为成均祭酒，博士、助教亦多非儒士。又因郊丘，明堂，拜洛，封嵩，取弘文国子生为斋郎，因得选补。由是学生不复习业，二十年间学校殆废。而向时酷吏所诬陷者，其亲友流离，未获原宥。凤阁舍人韦嗣立上疏，以为“时俗浸轻儒学，先王之道，弛废不讲。宜令王公以下子弟皆入国学，不听以他岐仕进。又，自扬、豫以来，制狱渐繁，酷吏乘间，专欲杀人以求进。赖陛下圣明，周、丘、王、来相继诛殛，朝野庆泰，若再睹阳和。至如仁杰、元忠，往遭按鞫，亦皆自诬，非陛下明察，则己为菹醢矣。今陛下升而用之，皆为良辅，何乃前非而后是哉。诚由枉陷与甄明耳。臣恐向之负冤得罪者甚众，亦皆如是。伏望陛下弘天地之仁，广雷雨之施，自垂拱以来，罪无轻重，一皆昭洗，死者追复官爵，生者听还乡里。如此，则天下皆知昔之枉滥，非陛下之意，皆狱吏之辜，幽明欢欣，感通和气。”太后不能从。

久视元年正月戊寅，内史武三思罢为特进、太子少保。天官侍郎、平章事吉顼贬安固尉。太后以顼有干略，故委以腹心。顼与武懿宗争赵州之功于太后前，顼魁岸辩口，懿宗短小伛偻，顼视懿宗，声气凌厉。太后由是不悦，曰：“顼在朕前犹卑我诸武，况异时讵可倚邪。”他日，顼奏事，方援古引今，太后怒曰：“卿所言，朕饫闻之，无多言。太宗有马名师子騘，肥逸无能调驭者。朕为宫女侍侧，言于太宗曰：妾能制之，然须三物，一铁鞭，二铁檛，三匕首。铁鞭击之不服，则以檛檛其首，又不服，则以匕首断其喉。太宗壮朕之志。今日卿岂足污朕匕首邪。”顼惶惧流汗，拜伏求生，乃止。诸武怨其附太子，共发其弟冒官事，由是坐贬。辞日，得召见，涕泣言曰：“臣今远离阙庭，永无再见之期，愿陈一言。”太后命之坐，问之。顼曰：“合水土为泥，有争乎。”太后曰：“无之。”又曰：“分半为佛，半为天尊，有争乎。”曰：“有争矣。”顼顿首曰：“宗室、外戚各当其分，则天下安。今太子已立而外戚犹为王，此陛下驱之使他日必争，两不得安也。”太后曰：“朕亦知之，然业已如是，不可如何。”

腊月辛巳，立故太孙重润为邵王，其弟重茂为北海王。

夏四月戊申，太后幸三阳宫避暑，有胡僧邀车驾观葬舍利，太后许之。狄仁杰跪于马前曰：“佛者戎狄之神，不足以屈天下之主。彼胡僧诡谲，直欲邀致万乘，以惑远近之人耳。山路险狭，不容侍卫，非万乘所宜临也。”太后中道而还，曰：“以成吾直臣之气。”

五月，太后使洪州僧胡超合长生药，三年而成，所费巨万。太后服之，疾小瘳。癸丑，赦天下，改元久视，去“天册金轮大圣。”之号。

六月，改控鹤为奉宸府，以张易之为奉宸令。太后每内殿曲宴，辄引诸武、易之及弟秘书监昌宗饮博嘲谑。太后欲掩其迹，乃命易之、昌宗与文学之士李峤等修《三教珠英》于内殿。武三思奏昌宗乃王子晋后身。太后命昌宗衣羽衣，吹笙，乘木鹤于庭中，文士皆赋诗以美之。

太后又多选美少年为奉宸内供奉，右补阙朱敬则谏曰：“陛下内宠有易之、昌宗，足矣。近闻左监门卫长史侯祥等明自媒炫，丑慢不耻，求为奉宸内供奉，无礼无仪，溢于朝听。臣职在谏诤，不敢不奏。”太后劳之曰：“非卿直言，朕不知此。”赐彩百段。易之、昌宗竞以豪侈相胜。弟昌仪为洛阳令，请属无不从。尝早朝，有选人姓薛，以金五十两并状邀其马而赂之。昌仪受金，至朝堂，以状授天官侍郎张锡。数日，锡失其状，以问昌仪，昌仪骂曰：“不了事人。我亦不记，但姓薛者即与之。”锡惧，退，索在铨姓薛者六十馀人，悉留注官。锡，文瓘之兄子也。

太后信重内史梁文惠公狄仁杰，群臣莫及，常谓之“国老。”而不名。秋九月辛丑，仁杰薨，太后泣曰：“朝堂空矣。”自是朝廷有大事，众或不能决，太后辄叹曰：“天夺吾国老何太早邪。”

太后尝问仁杰“朕欲得一佳士用之，谁可者。”仁杰曰：“未审陛下欲何所用之。”太后曰：“欲用为将相。”仁杰对曰：“文学缊藉，则苏味道、李峤固其选矣。必欲取卓荦奇才，则有荆州长史张柬之，其人虽老，宰相才也。”太后擢柬之为洛州司马。数日又问，仁杰对曰：“前荐柬之，尚未用也。”太后曰：“已迁矣。”对曰：“臣所荐者可为宰相，非司马也。”乃迁秋官侍郎。久之，卒用为相。仁杰又尝荐夏官侍郎姚元崇、监察御史曲阿桓彦范、泰州刺史敬晖等数十人，率为名臣。或谓仁杰曰：“天下桃李，悉在公门矣。”仁杰曰：“荐贤为国，非为私也。”

冬十一月丁巳，纳言韦巨源罢，以文昌右丞韦安石为鸾台侍郎、同平章事。安石，津之孙也。时武三思、张易之兄弟用事，安石数面折之。尝侍宴禁中，易之引蜀商宋霸子等数人在座同博，安石跪奏曰：“商贾贱类，不应得预此会。”顾左右遂出之，座中皆失色。太后以其言直，劳勉之，同列皆叹服。

长安元年秋八月丙寅，武邑人苏安恒上疏曰：“陛下钦先圣之顾托，受嗣子之推让，敬天顺人，二十年矣。岂不闻帝舜褰裳，周公复辟。舜之于禹，事祇族亲。旦与成王，不离叔父。族亲何如子之爱，叔父何如母之恩。今太子孝敬是崇，春秋既壮，若使统临宸极，何异陛下之身。陛下年德既尊，宝位将倦，机务繁重，浩荡心神，何不禅位东宫，自怡圣体。自昔理天下者，不见二姓而俱王也。当今梁、定、河内、建昌诸王，承陛下之荫覆，并得封王。臣谓千秋万岁之后，于事非便，臣请黜为公侯，任以闲简。臣又闻陛下有二十馀孙，今无尺寸之封，此非长久之计也。臣请分土而王之，择立师傅，教其孝敬之道，以夹辅周室，屏藩皇家，斯为美矣。”疏奏，太后召见，赐食，慰谕而遣之。

太后春秋高，政事多委张易之兄弟，邵王重润与其妹永泰郡主、主婿魏王武延基窃议其事。易之诉于太后，九月壬申，太后皆逼令自杀。延基，承嗣之子也。

二年夏五月壬申，苏安恒覆上疏曰：“臣闻天下者，神尧、文武之天下也，陛下虽居正统，实因唐氏旧基。当今太子追回，年德俱盛，陛下贪其宝位而忘母子深恩，将何圣颜以见唐家宗庙，将何诰命以谒大帝坟陵。陛下何故日夜积忧，不知钟鸣漏尽。臣愚以为天意人事，还归李家。陛下虽安天位，殊不知物极则反，器满则倾。臣何惜一朝之命，而不安万乘之国哉。”太后亦不之罪。

司仆卿张昌宗兄弟贵盛，势倾朝野。八月戊午，太子、相王、太平公主上表请封昌宗为王，制不许。壬戌，又请，乃赐爵邺国公。

九月庚辰，以太子宾客武三思为大谷道大总管，洛川长史敬晖为副。辛巳，又以相王旦为并州道元帅，三思与武攸宜、魏元忠为之副，姚元崇为长史，司礼少卿郑果为司马。然竟不行。

冬十一月辛未，监察御史魏靖上疏，以为“陛下既知来俊臣之奸，处以极法，乞详覆俊臣等所推大狱，伸其枉滥。”太后乃命监察御史苏颋按覆俊臣等旧狱，由是雪免者甚众。颋，夔之曾孙也。

三年。初，左台大夫、同凤阁鸾台三品魏元忠为洛州长史，洛阳令张昌仪恃诸兄之势，每牙，直上长史听事，元忠到官，叱下之。张易之奴暴乱都市，元忠杖死之。及为相，太后召易之弟岐州刺史昌期，欲以为雍州长史，对仗，问宰相曰：“谁堪雍州者。”元忠对曰：“今之朝臣，无以易薛季昶。”太后曰：“季昶久任京府，朕欲别除一官。昌期何如？”诸相皆曰：“陛下得人矣。”元忠独曰：“昌期不堪。”太后问其故，元忠曰：“昌期少年，不闲吏事。向在岐州，户口逃亡且尽。雍州帝京，事务繁剧，不若季昶强干习事。”太后默然而止。元忠又尝面奏：“臣自先帝以来，蒙被恩渥，今承乏宰相，不能尽忠死节，使小人在侧，臣之罪也。”太后不悦。由是诸张深怨之。

司礼丞高戬，太平公主之所爱也。会太后不豫，张昌宗恐太后一日晏驾，为元忠所诛，乃谮元忠与戬私议，云：“太后老矣，不若挟太子为久长。”太后怒，下元忠、戬狱，将使与昌宗廷辩之。昌宗密引凤阁舍人张说，赂以美官，使证元忠，说许之。明日，太后召太子、相王及诸宰相，使元忠与昌宗参对，往复不决。昌宗曰：“张说闻元忠言，请召问之。”太后召说，说将入，凤阁舍人南和宋璟谓说曰：“名义至重，鬼神难欺，不可党邪陷正，以求苟免。若获罪流窜，其荣多矣。若事有不测，璟当叩合力争，与子同死。努力为之，万代瞻仰，在此举也。”殿中侍御史济源张廷圭曰：“朝闻道，夕死可矣。”左史刘知几曰：“无污青史，为子孙累。”及入，太后问之，说未对。元忠惧，谓说曰：“张说欲与昌宗共罗织魏元忠邪。”说叱之曰：“元忠为宰相，何乃效委巷小人之言。”昌宗从旁迫趣说，使速言。说曰：“陛下视之，在陛下前，犹逼臣如是，况在外乎。臣今对广朝，不敢不以实对。臣实不闻元忠有是言，但昌宗逼臣，使诬证之耳。”易之、昌宗遽呼曰：“张说与魏元忠同反。”太后问其状，对曰：“说尝谓元忠为伊、周。伊尹放太甲，周公摄王位，非欲反而何。”说曰：“易之兄弟小人，徒闻伊、周之语，安知伊、周之道。日者元忠初衣紫，臣以郎官往贺，元忠语客曰：无功受宠，不胜惭惧。臣实言曰：明公居伊、周之任，何愧三品。彼伊尹、周公皆为臣至忠，古今慕仰。陛下用宰相，不学伊、周，当使学谁邪。且臣岂不知今日附昌宗立取台衡，附元忠立致族灭，但臣畏元忠冤魂，不敢诬之耳。”太后曰：“张说反复小人，宜并系治之。”他日，更引问，说对如前。太后怒，命宰相与河内王武懿宗共鞫之，说所执如初。

朱敬则抗疏理之曰：“元忠素称忠正，张说所坐无名，若令抵罪，失天下望。”苏安恒亦上疏，以为“陛下革命之初，人以为纳谏之主，暮年以来，人以为受佞之主。自元忠下狱，里巷忷忷，皆以为陛下委信奸宄，斥逐贤良。忠臣烈士，皆抚髀于私室，而箝口于公朝，畏迕易之等意，徒取死而无益。方今赋役烦重，百姓雕弊，重以谗慝专恣，刑赏失中，窃恐人心不安，别生他变。争锋于朱雀门内，问鼎于大明殿前，陛下将何以谢之，何以御之。”易之等见其疏，大怒，欲杀之，赖朱敬则及凤阁舍人桓彦范、著作郎陆泽魏知古保救得免。

九月丁酉，贬元忠为高要尉，戬、说皆流岭表。元忠辞日，言于太后曰：“臣老矣，今向岭南。十死一生。陛下他日必有思臣之时。”太后问其故，时易之、昌宗皆侍侧，元忠指之曰：“此二小儿，终为乱阶。”易之等下殿，叩膺自掷称冤。太后曰：“元忠去矣。”

殿中侍御史景城王晙复奏申理元忠，宋璟谓之曰：“魏公幸已得全，今子覆冒威怒，得无狼狈乎。”晙曰：“魏公以忠获罪，晙为义所激，颠沛无恨。”璟叹曰：“璟不能申魏公之枉，深负朝廷矣。”

太子仆崔贞慎等八人饯元忠于郊外，易之诈为告密人柴明状，称贞慎等与元忠谋反。太后使监察御史丹徒马怀素鞫之，谓怀素曰：“兹事皆实，略问，速以闻。”顷之，中使督趣者数四，曰：“反状皎然，何稽留如此。”怀素请柴明对质，太后曰：“我自不知柴明处，但据状鞫之，安用告者。”怀素据实以闻，太后怒曰：“卿欲纵反者邪。”对曰：“臣不敢纵反者。元忠以宰相谪官，贞慎等以亲故追送，若诬以为反，臣实不敢。昔栾布奏事彭越头下，汉祖不以为罪，况元忠之刑未如彭越，而陛下欲诛其送者乎。且陛下操生杀之柄，欲加之罪，取决圣衷可矣。若命臣推鞫，臣敢不以实闻。”太后曰：“汝欲全不罪邪。”对曰：“臣智识愚浅，实不见其罪。”太后意解，贞慎等由是获免。

太后尝命朝贵宴集，易之兄弟皆位在宋璟上。易之素惮璟，欲悦其意，虚位揖之曰：“公方今第一人，何乃下坐。”璟曰：“才劣位卑，张卿以为第一，何也。”天官侍郎郑杲谓璟曰：“中丞奈何卿五郎。”璟曰：“以官言之，正当为卿。足下非张卿家奴，何郎之有。”举坐悚惕。时自武三思以下皆谨事易之兄弟，璟独不为之礼，诸张积怒，常欲中伤之，太后知之，故得免。

丁未，以左武卫大将军武攸宜充西京留守。

四年春正月丁未，毁三阳宫，以其材作兴泰宫于万安山。二宫皆武三思建议为之，请太后每岁临幸，功费甚广，百姓苦之。左拾遗卢藏用上疏，以为“左右近臣多以顺意为忠，朝廷具僚皆以犯忤为戒。致陛下不知百姓失业，伤陛下之仁。陛下诚能以劳人为辞，发制罢之，则天下皆知陛下苦已而爱人也。”不从。藏用，承庆之弟孙也。

夏四月，太后复税天下僧尼，作大像于白司马阪，令春官尚书武攸宁检校，糜费巨亿。李峤上疏，以为“天下编户，贫弱者众。造像钱见有一十七万馀缗，若将散施，人与一千，济得一十七万馀户。拯饥寒之弊，省劳役之勤，顺诸佛慈悲之心，沾圣君亭育之意，人神胥悦，功德无穷。方作过后因缘，岂如见在果报。”监察御史张廷圭上疏谏曰：“臣以时政论之，则宜先边境，蓄府库，养人力。以释教论之，则宜救苦厄，灭诸相，崇无为。伏愿陛下察臣之愚，行佛之意，务以理为上，不以人废言。”太后为之罢役，仍召见廷圭，深赏慰之。

秋七月丙戌，以神都副留守杨再思为内史。再思为相，专以谄媚取容。司礼少卿张同休，易之之兄也，尝召公卿宴集，酒酣，戏再思曰：“杨内史面似高丽。”再思欣然，即翦纸帖巾，反披紫袍，为高丽舞，举坐大笑。时人或誉张昌宗之美曰：“六郎面似莲花。”再思独曰：“不然”。昌宗问其故，再思曰：“乃莲花似六郎耳。”

乙未，司礼少卿张同休、汴州刺史张昌期、尚方少监张昌仪皆坐赃下狱，命左右台共鞫之。丙申，敕，张易之、昌宗作威作福，亦命同鞫。辛丑，司刑正贾敬言奏：“张昌宗强市人田，应征铜二十斤。”制“可”。乙巳，御史大夫李承嘉、中丞桓彦范奏：“张同休兄弟赃共四千馀缗，张昌宗法应免官。”昌宗奏：“臣有功于国，所犯不至免官。”太后问诸宰相“昌宗有功乎。”杨再思曰：“昌宗合神丹，圣躬服之有验，此莫大之功。”太后悦，赦昌宗罪，复其官。左补阙戴令言作《两足狐赋》以讥再思，再思出令言为长社令。

癸丑，张同休贬岐山丞，张昌仪贬博望丞。鸾台侍郎、知纳言事、同凤阁鸾台三品韦安石举奏张易之等罪，敕付安石及右庶子、同凤阁鸾台三品唐休璟鞫之，未竟而事变。八月甲寅，以安石兼检校扬州长史。庚申，以休璟兼幽营都督、安东都护。休璟将行，密言于太子曰：“二张恃宠不臣，必将为乱，殿下宜备之。”

相王府长史兼知夏官尚书事、同凤阁鸾台三品姚元崇上言：“臣事相王，不宜典兵马。臣不敢爱死，恐不益于王。”辛酉，改春官尚书，馀如故。元崇字符之，以字行。九月，太后令举外司堪为宰相者，对曰：“张柬之沈厚有谋，能断大事，且其人已老，惟陛下急用之。”冬十月甲戌，以秋官侍郎张柬之同平章事，时年且八十矣。

太后寝疾，居长生院，宰相不得见者累月，惟张易之、昌宗侍侧。疾少间，崔玄𬀩奏言：“皇太子、相王仁明孝友，足侍汤药。宫禁事重，伏愿不令异姓出入。”太后曰：“德卿厚意。”易之、昌宗见太后疾笃，恐祸及己，引用党援，阴为之备。屡有人为飞书及榜其事于通衢，云：“易之兄弟谋反”，太后皆不问。

十二月辛未，许州人杨元嗣，告：“昌宗尝召术士李弘泰占相，弘泰言昌宗有天子相，劝于定州造佛寺，则天下归心。”太后命韦承庆及司刑卿崔神庆、御史中丞宋璟鞫之。神庆，神基之弟也。承庆、神庆奏言：“昌宗款称弘泰之语，寻已奏闻，准法首原。弘泰妖言，请收行法。”璟与大理丞封全祯奏：“昌宗宠荣如是，复召术士占相，志欲何求。弘泰称筮得纯《干》，天子之卦。昌宗傥以弘泰为妖妄，何不即执送有司。虽云奏闻，终是包藏祸心，法当处斩破家。请收付狱，穷理其罪。”太后久之不应，璟又曰：“傥不即收系，恐其摇动众心。”太后曰：“卿且停推，俟更检详文状。”璟退，左拾遗江都李邕进曰：“向观宋璟所奏，志安社稷，非为身谋，愿陛下可其奏。”太后不听。寻敕璟扬州推按，又敕璟按幽州都督屈突仲翔赃污，又敕璟副李峤安抚陇、蜀。璟皆不肯行，奏曰：“故事，州县官有罪，品高则侍御史，卑则监察御史按之，中丞非军国大事，不当出使。今陇、蜀无变，不识陛下遣臣出外，何也。臣皆不敢奉制。”

司刑少卿桓彦范上疏，以为“昌宗无功荷宠，而包藏祸心，自招其咎，此乃皇天降怒。陛下不忍加诛，则违天不祥。且昌宗既云奏讫，则不当更与弘泰往还，使之求福穰灾。是则初无悔心，所以奏者，拟事发则云先已奏陈，不发则俟时为逆。此乃奸臣诡计，若云可舍，谁为可刑。况事已再发，陛下皆释不问，使昌宗益自负得计，天下亦以为天命不死，此乃陛下养成其乱也。苟逆臣不诛，社稷亡矣。请付鸾台凤阁三司，考竟其罪。”疏奏，不报。

崔玄𬀩亦屡以为言，太后令法司议其罪。玄𬀩弟司刑少卿升，处以大辟。宋璟复奏收昌宗下狱。太后曰：“昌宗已自奏闻。”对曰：“昌宗为飞书所逼，穷而自陈，势非得已。且谋反大逆，无容首免。若昌宗不伏大刑，安用国法。”太后温言解之。璟声色逾厉，曰：“昌宗分外承恩，臣知言出祸从，然义激于心，虽死不恨。”太后不悦。杨再思恐其忤旨，遽宣敕令出，璟曰：“圣主在此，不烦宰相擅宣敕命。”太后乃可其奏，遣昌宗诣台，璟庭立而按之。事未毕，太后遣中使召昌宗，特敕赦之。璟叹曰：“不先击小子脑裂，负此恨矣。”太后乃使昌宗诣璟谢，璟拒不见。

左台中丞桓彦范、右台中丞东光袁恕已共荐詹事司直阳峤为御史。杨再思曰：“峤不乐搏击之任如何。”彦范曰：“为官择人，岂必待其所欲。所不欲者，尤须与之，所以长难进之风，抑躁求之路。”乃擢为右台侍御史。峤，休之之玄孙也。

先是，李峤、崔玄𬀩奏：“往属革命之时，人多逆节，遂致刻薄之吏恣行酷法，其周兴等所劾破家者，并请雪免。”司刑少卿彦范又奏陈之，表疏前后十上。太后乃从之。

中宗神龙元年春正月壬午朔，赦天下，改元。自文明以来，得罪者非扬、豫、博三州及诸反逆魁首，咸赦除之。

太后疾甚，麟台监张易之、春官侍郎张昌宗居中用事，张柬之、崔玄𬀩与中台右丞敬晖、司刑少卿桓彦范、相王府司马袁恕已谋诛之。柬之谓右羽林卫大将军李多祚曰：“将军今日富贵，谁所致也。”多祚泣曰：“大帝也。”柬之曰：“今大帝之子为二竖所危，将军不思报大帝之德乎。”多祚曰：“苟利国家，惟相公处分，不敢顾身及妻子。”因指天地以自誓。遂与定谋。

初，柬之与荆府长史<门晏>乡杨元琰相代，同泛江，至中流，语及太后革命事，元琰慨然有匡复之志。及柬之为相，引元琰为右羽林将军，谓曰：“君颇记江中之言乎。今日非轻授也。”柬之又用彦范、晖及右散骑侍郎李湛皆为左、右羽林将军，委以禁兵。易之等疑惧，乃更以其党武攸宜为右羽林大将军，易之等乃安。俄而姚元之自灵武至都，柬之、彦范相谓曰：“事济矣。”遂以其谋告之。彦范以事白其母，母曰：“忠孝不两全，先国后家可也。”时太子于北门起居，彦范、晖谒见，密陈其策，太子许之。

癸卯，柬之、玄𬀩、彦范与左威卫将军薛思行等帅左、右羽林兵五百馀人至玄武门，遣多祚、湛及内直郎驸马都尉安阳王同皎诣东宫迎太子。太子疑，不出。同皎曰：“先帝以神器付殿下，横遭幽废，人神同愤，二十三年矣。今天诱其衷，北门、南牙同心协力，以今日诛凶竖，复李氏社稷，愿殿下暂至玄武门，以副众望。”太子曰：“凶竖诚当夷灭，然上体不安，得无惊怛。诸公更为后图。”李湛曰：“诸将相不顾家族以徇社稷，殿下奈何欲纳之鼎镬乎。请殿下自出止之。”太子乃出。同皎扶抱太子上马，从至玄武门，斩关而入。

太后在迎仙宫，柬之等斩易之、昌宗于庑下，进至太后所寝长生殿，环绕侍卫。太后惊起，问曰：“乱者谁邪。”对曰：“张易之、昌宗谋反，臣等奉太子令诛之，恐有漏泄，故不敢以闻。称兵宫禁，罪当万死。”太后见太子曰：“乃汝邪。小子既诛，可还东宫。”彦范进曰：“太子安得更归。昔天皇以爱子托陛下，今年齿已长，久居东宫，天意人心，久思李氏，群臣不忘太宗、天皇之德，故奉太子诛贼臣。愿陛下传位太子，以顺天人之望。”李湛，义府之子也太后见之，谓曰：“汝亦为诛易之将军邪。我于汝父子不薄，乃有今日。”湛惭不能对。又谓崔玄𬀩曰：“他人皆因人以进，惟卿朕所自擢，亦在此邪。”对曰：“此乃所以报陛下之大德。”

于是收张昌期、同休、昌仪等，皆斩之，与易之、昌宗枭首天津南。是日，袁恕己从相王统南牙兵以备非常，收韦承庆、房融及司礼卿崔神庆系狱，皆易之之党也。初，昌仪新作第，甚美，逾于王主。或夜书其门曰：“一日丝能作几日络。”灭去，复书之，如是六七，昌仪取笔注其下曰：“一日亦足。”乃止。

甲辰，制太子监国，赦天下。以袁恕己为凤阁侍郎、同平章事，分遣十使赍玺书宣慰诸州。乙巳，太后传位于太子。

丙午，中宗即位。赦天下，惟张易之党不原。其为周兴等所枉者，咸令清雪，子女配没者皆免之。相王加号安国相王，拜太尉、同凤阁鸾台三品。太平公主加号镇国太平公主。皇族先配没者子孙皆复属籍，仍量叙官爵。

丁未，太后徙居上阳宫，李湛留宿卫。戊申，帝帅百官诣上阳宫。上太后尊号则天大圣皇帝。

庚戌，以张柬之为夏官尚书、同凤阁鸾台三品，崔玄𬀩为内史，袁恕己同凤阁鸾台三品，敬晖、桓彦范皆为纳言，并赐爵郡公。李多祚赐爵辽阳郡王，王同皎为右千牛将军、琅邪郡公，李湛为右羽林大将军、赵国公，自馀官赏有差。

张柬之等之讨张易之也，殿中监田归道将千骑宿玄武门，敬晖遣使就索千骑，归道先不预谋，拒而不与。事宁，晖欲诛之，归道以理自陈，乃免归私第。帝嘉其忠壮，召拜太仆少卿。

二月辛亥，帝帅百官诣上阳宫，问太后起居，自是每十日一往。

甲寅，复国号曰唐。郊庙、社稷、陵寝、百官、旗帜、服色、文字皆如永淳以前故事。复以神都为东都，北都为并州，老君为玄元皇帝。

乙卯，凤阁侍郎、同平章事韦承庆贬高要尉，正谏大夫、同平章事房融除名，流高州，司礼卿崔神庆流钦州。杨再思为户部尚书、同中书门下三品、西京留守。

太后之迁上阳宫也，太仆卿、同中书门下三品姚元之独呜咽流涕。桓彦范、张柬之谓曰：“今日岂公涕泣时邪。恐公祸由此始。”元之曰：“元之事则天皇帝久，乍此辞违，悲不能忍。且元之前日从公诛奸逆，人臣之义也，今日别旧君，亦人臣之义也，虽获罪，实所甘心。”是日，出为亳州刺史。

甲子，立妃韦氏为皇后，赦天下。追赠后父玄贞为上洛王，母崔氏为妃。左拾遗贾虚已上疏，以为“异姓不王，古今通制。今中兴之始，万姓喁喁以观陛下之政，而先王后族，非所以广德美于天下也。且先朝赠后父太原王，殷鉴不远，须防其渐。若以恩制已行，宜令皇后固让，则益增谦冲之德矣。”不听。

初，韦后生邵王重润、长宁、安乐二公主。上之迁房陵也，安乐公主生于道中，上特爱之。上在房陵与后同幽闭，备尝艰危，情爱甚笃。上每闻敕使至，辄惶恐欲自杀，后止之曰：“祸福无常，宁失一死，何遽如是。”上尝与后私誓曰：“异时幸复见天日，当惟卿所欲，不相禁御。”及再为皇后，遂干预朝政，如武后在高宗之世。桓彦范上表，以为“《易》称无攸遂，在中馈，贞吉。《书》称牝鸡之晨，惟家之索。伏见陛下每临朝，皇后必施帷幔坐殿上，预闻政事。臣窃观自古帝王，未有与妇人共政而不破国亡身者也。且以阴乘阳，违天也。以妇陵夫，违人也。伏愿陛下览古今之戒，以社稷、苍生为念，令皇后专居中宫，治阴教，勿出外朝干国政。”

先是，胡僧慧范以妖妄游权贵之门，与张易之兄弟善，韦后亦重之。及易之诛，复称慧范预其谋，以功加银青光禄大夫，赐爵上庸县公，出入宫掖，上数微行幸其舍。彦范复表言慧范执左道以乱政，请诛之。上皆不听。

初，武后诛唐宗室，有才德者先死。惟吴王恪之子郁林侯千里褊躁无才，又数献符瑞，故独得免。上即位，立为成王，拜左金吾大将军。武后所诛唐诸王、妃、主、驸马等皆无人葬埋，子孙或流窜岭表，或拘囚历年，或逃匿民间，为人佣保。至是，制州县求访其柩，以礼改葬，追复官爵，召其子孙，使之承袭，无子孙者为择后置之。既而宗室子孙相继而至，皆召见，涕泣舞蹈，各以亲疏袭爵拜官有差。

二张之诛也，洛州长史薛季昶谓张柬之、敬晖曰：“二凶虽除，产、禄犹在，去草不去根，终当复生。”二人曰：“大事已定，彼犹机上肉耳，夫何能为。所诛已多，不可复益也。”季昶叹曰：“吾不知死所矣。”朝邑尉武强刘幽求亦谓桓彦范、敬晖曰：“武三思尚存，公辈终无葬地，若不早图，噬脐无及。”不从。

上女安乐公主适三思子崇训，上官婉儿者，仪之女孙也，仪死，没入掖庭，辩慧善属文，明习吏事。则天爱之，自圣历以后，百司表奏，多令参决。及上即位，又使专掌制命，益委任之，拜为婕妤，用事于中。三思通焉，故党于武氏，又荐三思于韦后，引入禁中，上遂与三思图议政事，张柬之等皆受制于三思矣。上使韦后与三思双陆，而自居旁为之点筹，三思遂与后通，由是武氏之势复振。

张柬之等数劝上诛诸武，上不听。柬之等曰：“革命之际，宗室诸李诛夷略尽，今赖天地之灵，陛下返正，而武氏滥官僭爵，按堵如故，岂远近所望邪。愿颇抑损其禄位，以慰天下。”又不听。柬之等或抚床叹愤，或弹指出血，曰：“主上昔为英王，时称勇烈，吾所以不诛诸武者，欲使上自诛之，以张天子之威耳。今反如此，事势已去，知复奈何。”

上数微服幸武三思第，监察御史清河崔皎密疏谏曰：“国命初复，则天皇帝在西宫，人心犹有附会。周之旧臣，列居朝廷，陛下奈何轻有外游，不察豫且之祸。”上泄之，三思之党切齿。丙寅，以太子宾客武三思为司空、同中书门下三品。

左散骑常侍谯王重福，上之庶子也，其妃张易之之甥。韦后恶之，谮于上曰：“重润之死，重福之为也。”由是贬濮州员外刺史，又改均州刺史，常令州司防守之。丁卯，以右散骑常侍安定王武攸暨为司徒、定王。丁丑，武三思、武攸暨固辞新官爵及政事，许之，并加开府仪同三司。

三月甲申，制“文明以来破家子孙皆复旧资荫，唯徐敬业、裴炎不在免限。”丁亥，制“酷吏周兴、来俊臣等，已死者追夺官爵，存者皆流岭南恶地。”己丑，以袁恕已为中书令。制“枭氏、蟒氏皆复旧姓。”

术士郑普思、尚衣奉御叶静能皆以妖妄为上所信重，夏四月，墨敕以普思为秘书监，静能为国子祭酒。桓彦范、崔玄𬀩固执不可，上曰：“己用之，无容遽改。”彦范曰：“陛下初即位，下制云政令皆依贞观故事。贞观中，魏徵、虞世南、颜师古为秘书监，孔颖达为国子祭酒，岂普思、静能之比乎。”庚戌，左拾遗李邕上疏，以为“《诗》三百，一言以蔽之，曰思无邪。若有神仙能令人不死，则秦始皇、汉武帝得之矣。佛能为人福利，则梁武帝得之矣。尧、舜所以为帝王首者，亦修人事而已。尊宠此属，何补于国。”上皆不听。

上即位之日，驿召魏元忠于高要。丁卯，至都，拜卫尉卿、同平章事。甲戌，以魏元忠为兵部尚书。乙亥，以张柬之为中书令。戊寅，追赠故邵王重润为懿德太子。

五月壬午，迁周庙七主于西京崇尊庙。制“武氏三代讳，奏事者皆不得犯”。以张柬之等及武攸暨、武三思、郑普思等十六人皆为立功之人，赐以铁券，自非反逆，各恕十死。

癸巳，敬晖等帅百官上表，以为“五运迭兴，事不两大。天授革命之际，宗室诛窜殆尽，岂得与诸武并封。今天命惟新，而诸武封建如旧，并居京师，开辟以来，未有斯理。愿陛下为社稷计，顺遐迩心，降其王爵，以安内外。”上不许。敬晖等畏武三思之谗，以考功员外郎崔湜为耳目，伺其动静。湜见上亲三思而忌晖等，乃悉以晖等谋告三思，反为三思用。三思引为中书舍人。湜，仁师之孙也。

先是，殿中侍御史南皮郑愔谄事二张，二张败，贬宣州司士参军，坐赃，亡入东都，私谒武三思。初见三思，哭甚哀，既而大笑。三思素贵重，甚怪之。愔曰：“始见大王而哭，哀大王将戮死而灭族也。后乃大笑，喜大王之得愔也。大王虽得天子之意，彼五人皆据将相之权，胆略过人，废太后如反掌。大王自视势位与太后孰重。彼五人日夜切齿欲噬大王之肉，非尽大王之族不足以快其志。大王不去此五人，危如朝露，而晏然尚自以为泰山之安，此愔所以为大王寒心也。”三思大悦，与之登楼，问自安之策，引为中书舍人，与崔湜背为三思谋主。

三思与韦后日夜谮晖等，云：“恃功专权，将不利于社稷”。上信之。三思等因为上画策“不若封晖等为王，罢其政事，外不失尊宠功臣，内实夺之权。”上以为然，甲午，以侍中齐公敬晖为平阳王，谯公桓彦范为扶阳王，中书令汉阳公张柬之为汉阳王，南阳公袁恕己为南阳王，特进、同中书门下三品博陵公崔玄晖为博陵王，罢知政事，赐金帛、鞍马，令朝朔望。仍赐彦范姓韦氏，与皇后同籍。寻又以玄𬀩检校益州长史，知都督事，又改梁州刺史。三思令百官复修则天之政，不附武氏者斥之，为五王所逐者复之，大权尽归三思矣。

五王之请削武氏诸王也，求人为表，众莫肯为。中书舍人岑羲为之，语甚激切。中书舍人偃师毕构次当读表，辞色明厉。三思既得志，羲改秘书少监，出构为润州刺史。

易州刺史赵履温，桓彦范之妻兄也，彦范之诛二张，称履温预其谋，召为司农少卿。履温以二婢遗彦范，及彦范罢政事，履温复夺其婢。

上嘉宋璟忠直，累迁黄门侍郎。武三思尝以事属璟，璟正色拒之曰：“今太后既复子明辟，王当以侯就第，何得尚干朝政。独不见产、禄之事乎。”

以韦安石兼检校中书令，魏元忠兼检校侍中，又以李湛为右散骑常侍，赵承恩为光禄卿，杨元琰为卫尉卿。先是，元琰知三思浸用事，请弃官为僧，上不许。敬晖闻之，笑曰：“使我早知，劝上许之，髡去胡头，岂不妙哉。”元琰多须类胡，故晖戏之。元琰曰：“功成名遂，不退将危，此乃由衷之请，非徒然也。”晖知其意，瞿然不悦。及晖等得罪，元琰独免。

上官婕妤劝韦后袭则天故事，上表请天下士庶为出母服丧三年。又请百姓年二十三为丁，五十九免役，改易制度以收时望。制皆许之。

癸卯，制降诸武梁王三思为德静王，定王攸暨为乐寿王，河内王懿宗等十二人皆降为公，以厌人心。六月，以韦安石为中书令，魏元忠为侍中，杨再思检校中书令。

特进汉阳王张柬之表请归襄州养疾。秋七月乙未，以柬之为襄州刺史，不知州事，给全俸。冬十月辛未，以魏元忠为中书令，杨再思为侍中。

十一月壬寅，则天崩于上阳宫，年八十二。遗制“去帝号，称则天大圣皇后。王、萧二族及褚遂良、韩瑗、柳奭亲属皆赦之。”上居谅阴，以魏元忠摄冢宰三日。元忠素负忠直之望，中外赖之。武三思惮之，矫太后遗制，慰谕元忠，赐实封百户。元忠捧制，感咽涕泗，见者曰：“事去矣。”十二月丁卯，上始御同明殿见群臣。

二年春闰正月，武三思以敬晖、彦范袁、恕己尚在京师，忌之，乙卯，出为滑、洺豫三州刺史。

二月丙申，僧慧范等九人并加五品阶，赐爵郡、县公。道士史崇恩等三人加五品阶，除国子祭酒，同正。叶静能加金紫光禄大夫。

初，少府监丞弘农宋之问及弟兖州司仓之逊皆坐附会张易之贬岭南，逃归东都，匿于友人光禄卿、驸马都尉王同皎家。同皎疾武三思及韦后所为，每与所亲言之，辄切齿。之逊于帘下闻之，密遣其子昙及甥校书郎李悛告三思，欲以自赎。三思使昙、悛及抚州司仓冉祖雍上书，告同皎与洛阳人张仲之、祖延庆、武当丞寿春周憬等潜结壮士，谋杀三思，因勒兵诣阙，废皇后。上命御史大夫李承嘉、监察御史姚绍之按其事，又命杨再思、李峤、韦巨源参验。仲之言三思罪状，事连宫壸。再思、巨源阳寐不听，峤与绍之命反接送狱。仲之还顾，言不已，绍之命檛之，折其臂。仲之大呼曰：“吾已负汝，死当讼汝于天。”三月庚戌，同皎等皆坐斩，籍没其家。周憬亡入比干庙中，大言曰：“比干古之忠臣，知吾此心。三思与皇后淫乱，倾危国家，行当枭首都市，恨不及见耳。”遂自刭。之问、之逊、昙、悛、祖雍并除京官，加朝散大夫。

武三思与韦后日夜谮敬晖等不己，复左迁晖为朗州刺史，崔玄𬀩为均州刺史，桓彦范为亳州刺史，袁恕己为郢州刺史。与晖等同立功者薛思行等，皆以为党与坐贬。

夏四月，处士京兆韦月将上书，告武三思潜通宫掖，必为逆乱。上大怒，命斩之。黄门侍郎宋璟奏请推按，上益怒，不及整巾，屣履出侧门，谓璟曰：“朕谓已斩，乃犹未邪。”命趋斩之。璟曰：“人言中宫私于三思，陛下不问而诛之，臣恐天下必有窃议。”固请按之，上不许。璟曰：“必欲斩月将，请先斩臣。不然，臣终不敢奉诏。”上怒少解。左御史大夫苏珦、给事中徐坚、大理卿长安尹思贞皆以为方夏行戮，有违时令。上乃命与杖，流岭南。过秋分一日，平晓，广州都督周仁轨斩之。

御史大夫李承嘉附武三思，诋尹思贞于朝。思贞曰：“公附会奸臣，将图不轨，先除忠臣邪。”承嘉怒，劾奏思贞，出为青州刺史。或谓思贞曰：“公平日讷于言，及廷折承嘉，何其敏邪。”思贞曰：“物不能鸣者激之则鸣，承嘉恃威权相陵，仆义不受屈，亦不知言之从何而至也。”武三思恶宋璟，出之，检校贝州刺史。

五月，武三思使郑愔告朗州刺史敬晖、亳州刺史韦彦范、襄州刺史张柬之、郢州刺史袁恕己、均州刺史崔玄𬀩与王同皎通谋。六月戊寅，贬晖崖州司马，彦范泷州司马，柬之新州司马，恕己窦州司马，玄𬀩白州司马，并员外置，仍长任，削其勋封。复彦范姓桓氏。

秋七月戊申，立卫王重俊为皇太子。

武三思阴令人疏皇后秽行，榜于天津桥，请加废黜。上大怒，命御史大夫李承嘉穷核其事。承嘉奏言：“敬晖、桓彦范、张柬之、袁恕己、崔玄𬀩使人为之。虽云废后，实谋大逆。请族诛之。”三思又使安乐公主谮之于内，侍御史郑愔言之于外，上命法司结竟。大理丞三原李朝隐奏称“晖等未经推鞫，不可遽就诛夷。”大理丞裴谈奏称“晖等宜据制书处斩籍没，不应更加推鞫。”上以晖等尝赐铁券，许以不死，乃长流晖于琼州，彦范于瀼州，柬之于泷州，恕己于环州，玄𬀩于古州，子弟年十六以上皆流岭外。擢承嘉为金紫光禄大夫，进爵襄武郡公，谈为刑部尚书。出李朝隐为闻喜令。

三思又讽太子上表请夷晖等三族，上不许。中书舍人崔湜说三思曰：“晖等异日北归，终为后患，不如遣使矫制杀之。”三思问：“谁可使者。”湜荐大理正周利用。利用先为五王所恶，贬嘉州司马。乃以利用摄右台侍御史，奉使岭外。比至，柬之、玄𬀩已死。遇彦范于贵州，令左右缚之，曳于竹槎之上，肉尽至骨，然后杖杀。得晖，呙而杀之。恕己素服黄金，利用逼之使饮野葛汁，尽数升不死，不胜毒愤，掊地，爪甲殆尽，仍捶杀之。利用还，擢拜御史中丞。薛季昶累贬儋州司马，饮药死。

三思既杀五王，权倾人主。常言：“我不知代间何者谓之善人，何者谓之恶人。但于我善者则为善人，于我恶者则为恶人耳。”时兵部尚书宗楚客、将作大匠宗晋卿、太府卿纪处讷、鸿胪卿甘元柬皆为三思羽翼。御史中丞周利用、侍御史冉祖雍、太仆丞李俊、光禄丞宋之逊、监察御史姚绍之皆为三思耳目，时人谓之五狗。

安乐公主恃宠骄恣，卖官、鬻狱、权倾朝野。或自为制敕，掩其文，令上署之，上笑而从之，竟不视也。自请为皇太女，上虽不从，亦不谴责。

景龙元年。皇后以太子重俊非其所生，恶之。特进德静王武三思尤忌太子。上官婕妤以三思故，每下制敕，推尊武氏。安乐公主与驸马、左卫将军武崇训常陵侮太子，或呼为奴。崇训又教公主言于上，请废太子，立已为皇太女。太子积不能平。

秋七月辛丑，太子与左羽林大将军李多祚、将军李思冲、李承况、独狐祎之、沙吒忠义等矫制发羽林千骑兵三百馀人，杀三思、崇训于其第，并亲党十馀人。又使左金吾大将军成王千里及其子天水王禧分兵守宫城诸门，太子与多祚引兵自肃章门斩关而入，叩合索上官婕妤。婕妤大言曰：“观其意欲先索婉儿，次索皇后，次及大家。”上乃与韦后、安乐公主、上官婕妤登玄武门楼以避兵锋，使左羽林大将军刘景仁帅飞骑百馀人屯于楼下以自卫。杨再思、苏环、李峤与兵部尚书宗楚客、左卫将军纪处讷拥兵二千馀人屯太极殿前，闭门自守。多祚先至玄武楼下，欲升楼，宿卫拒之。多祚与太子狐疑，按兵不战，冀上问之。宫闱令石城杨思勖在上侧，请击之。多祚婿羽林中郎将野呼利为前锋总管，思勖挺刃斩之，多祚军夺气。上据槛俯谓多祚所将千骑曰：“汝辈皆朕宿卫之士，何为从多祚反。苟能斩反者，勿患不富贵。”于是千骑斩多祚、承况、祎之、忠义，馀众皆溃。成王千里、天水王禧攻右延明门，将杀宗楚客、纪处讷，不克而死。

太子以百骑走终南山，至鄠西，能属者才数人，憩于林下，为左右所杀。上以其首献太庙及祭三思、崇训之柩，然后枭之朝堂。更成王千里姓曰蝮氏，同党皆伏诛。东宫僚属无敢近太子尸者，唯永和县丞宁嘉勖解衣裹太子首，号哭，贬兴平丞。太子兵所经诸门首者皆坐流，韦氏之党奏请悉诛之，上更命法司推断。大理卿宋城郑惟忠曰：“大狱始决，人心未安，若复有改推，则反仄者众矣。”上乃止。

以杨思勖为银青光禄大夫，行内常侍。癸卯，赦天下。赠武三思太尉、梁宣王，武崇训开府仪同三司、鲁忠王。安乐公主请用永泰公主故事，以崇训墓为陵。给事中卢粲驳之，以为“永泰事出特恩，今鲁王主婿，不可为比。”上手敕曰：“安乐与永泰无异，同穴之义，今古不殊。”粲又奏，以为“陛下以膝下之爱施及其夫，岂可无上下无辩，君臣一贯哉。”上乃从之。公主怒，出粲为陈州刺史。

襄邑尉襄阳席豫闻安乐公主求为太女，叹曰：“梅福讥切王氏，独何人哉。”乃上书请立太子，言甚深切。太平公主欲表为谏官，豫耻之，逃去。

八月，皇后及王公已下表上尊号曰应天神龙皇帝。改玄武门为神武门，楼为制胜楼。宗楚客又帅百官表请加皇后尊号曰顺天翊圣皇后，上并许之。

初，右台大夫苏珦治太子重俊之党，囚有引相王者，珦密为之申理，上乃不问。自是，安乐公主及兵部尚书宗楚客日夜谋诛相王，使侍御史冉祖雍等诬奏相王及太平公主，云与重俊通谋，请收付制狱。上召吏部侍郎兼御史中丞萧至忠使鞫之，至忠泣曰：“陛下富有四海，不能容一弟一妹，而使人罗织害之乎。相王昔为皇嗣，固请于则天，以天下让陛下，累日不食，此海内所知。奈何以祖雍一言而疑之。”上素友爱，遂寝其事。

右补阙浚仪吴兢闻祖雍之谋，上疏，以为“自文明以来，国之祚胤，不绝如线。陛下龙兴，恩及九族，求之瘴海，升之阙庭。况相王同气至亲，六合无贰，而贼臣日夜连谋，乃欲陷之极法。祸乱之根，将由此始。夫任以权则虽疏必重，夺其势则虽亲必轻。自古委信异姓，猜忌骨肉，以覆国亡家者，几何人矣。况国家枝叶无几，陛下登极未久，而一子以弄兵受诛，一子以愆违远窜，惟馀一弟，朝夕左右。尺布斗粟之讥，不可不慎，《青蝇》之诗，良可畏也。”相王宽厚恭谨，安恬好让，故经武、韦之世、竟免于难。

初，右仆射、中书令魏元忠以武三思擅权，意常愤郁。及太子重俊起兵，遇元忠子太仆少卿升于永安门，胁以自随。太子死，升为乱兵所杀。元忠扬言曰：“元恶已死，虽鼎镬何伤，但惜太子陨没耳。”上以其有功，且为高宗、武后所重，故释不问。兵部尚书宗楚客、太府卿纪处讷等共证元忠，云与太子通谋，请夷其三族，制不许。元忠惧，表请解官爵，以散秩还第。丙戌，上手敕听解仆射，以特进、齐公致仕，仍朝朔望。

九月丁卯，以吏部侍郎萧至忠为黄门侍郎，兵部尚书宗楚客为左卫将军，兼太府卿纪处讷为太府卿，并同中书门下三品。

宗楚客等引右卫郎将姚廷筠为御史中丞，使劾奏魏元忠，以为“侯君集社稷元勋，及其谋反，太宗就群臣乞其命而不得，竟流涕斩之。其后房遗爱、薛万彻、齐王祐等为逆，虽复懿亲，皆从国法。元忠功不逮君集，身又非国戚，与李多祚等谋反，男入逆徒，是宜赤族污官。但有朋党饰辞营救，以惑圣德，陛下仁恩，欲掩其过。臣所以犯龙鳞，忤圣意者，正以事关宗社耳。”上颇然之元。忠坐系大理，贬渠州司马。

宗楚客令给事中冉祖雍奏言：“元忠既犯大逆，不应出佐渠州。”杨再思、李峤亦赞之。上谓再思等曰：“元忠驱使日久，朕特矜容，制命己行，岂宜数改。轻重之权，应自朕出。卿等频奏，殊非朕意。”再思等惶惧拜谢。

监察御史袁守一复表弹元忠曰：“重俊乃陛下之子，犹加昭宪。元忠非勋非戚，焉得独漏严刑。”甲辰，又贬元忠务川尉。

顷之，楚客又令袁守一奏言：“则天昔在三阳宫不豫，狄仁杰奏请陛下监国，元忠密奏以为不可。此则元忠怀逆日久，请加严诛。”上谓杨再思等曰：“以朕思之，人臣事主，必在一心，岂有主上小疾，遽请太子知事。此乃仁杰欲树私恩，未见元忠有失。守一欲借前事以陷元忠，其可乎。”楚客乃止。元忠行至涪陵而卒。

银青光禄大夫、上庸公、圣善中天西明三寺主慧范，于东都作圣善寺，长乐坡作大像，府库为之虚耗。上及韦后皆重之，势倾内外，无敢指目者。戊申，侍御史魏传弓发其奸赃四十馀万，请寘极法。上欲宥之，传弓曰：“刑赏国之大事，陛下赏已妄加，岂宜刑所不及。”上乃削黜慧范，放于家。

宦官左监门大将军薛简等有宠于安乐公主，纵暴不法，传弓奏请诛之，御史大夫窦从一惧，固止之。时宦官用事，从一为雍州刺史及御史大夫，误见讼者无须，必曲加承接。

二年春二月庚寅，宫中言皇后衣笥裙上有五色云起，上令图以示百官，韦巨源请布之天下，从之，仍赦天下。

迦叶志忠奏：“昔神尧皇帝未受命，天下歌《桃李子》。文武皇帝未受命，天下歌《秦王破阵乐》。天皇大帝未受命，天下歌《堂堂》。则天皇后未受命，天下歌《妩媚娘》。应天皇帝未受命，天下歌《英王石州》。顺天皇后未受命，天下歌《桑条韦》，盖天意以顺天皇后宜为国母，主蚕桑之事，谨上《桑韦歌》十二篇，请编之乐府，皇后祀先蚕则奏之。”太常卿郑愔又引而申之。上悦，皆爱厚赏。

右补阙赵延禧上言：“周、唐一统，符命同归，故高宗封陛下为周王。则天时，唐同泰献《洛水图》。孔子曰：其或继周者，虽百代可知也。陛下继则天，子孙当百代王天下。上悦，擢延禧为谏议大夫。

秋七月，安乐、长宁公主及皇后妹郕国夫人、上官婕妤、婕妤母沛国夫人郑氏、尚宫柴氏、贺娄氏、女巫第五英儿、陇西夫人赵氏皆依势用事，请谒受赇，虽屠沽臧获，用钱三十万，则别降墨敕除官，斜封付中书，时人谓之斜封官。钱三万则度为僧尼。其员外、同正、试、摄、检校、判、知官，凡数千人。西京、东都各置两吏部侍郎，为四铨，选者岁数万人。

上官婕妤及后宫多立外第，出入无节，朝士往往从之游处，以求进达。安乐公主尤骄横，宰相以下多出其门。与长宁公主竞起第舍，以侈丽相高，拟于宫掖，而精巧过之。安乐公主请昆明池，上以百姓蒲鱼所资，不许。公主不悦，乃更夺民田作定昆池，延袤数里，累石象华山，引水象天津，欲以胜昆明，故名定昆。安乐有织成裙，直钱一亿，花卉鸟兽，皆如粟粒，正视旁视，日中影中，各为一色。

上好击球，由是风俗相尚，驸马武崇训、杨慎交洒油以筑球场。慎交，恭仁曾孙也。

上及皇后、公主多营佛寺。左拾遗京兆辛替否上疏谏，略曰：“臣闻古之建官，员不必备，士有完行，家有廉节，朝廷有馀俸，百姓有馀食。伏惟陛下百倍行赏，十倍增官，金银不供其印，束帛不充于锡，遂使富商豪贾尽居缨冕之流，鬻伎行巫或涉膏腴之地。”又曰：“公主，陛下之爱女，然而用不合于古义，行不根于人心，将恐变爱成憎，翻福为祸。何者。竭人之力，费人之财，夺人之家，爱数子而取三怨，使边疆之士不尽力，朝廷之士不尽忠，人之散矣，独恃所爱，何所恃乎。君以人为本，本固则邦宁，邦宁则陛下之夫妇母子长相保也。”又曰：“若以造寺必为理体，养人不足经邦，则殷周已往皆暗乱，汉魏已降皆圣明，殷周已往为不长，汉魏已降为不短矣。陛下缓其所急，急其所缓，亲未来而疏见在，失真实而冀虚无，重俗人之为，轻天子之业，虽以阴阳为炭，万物为铜，役不食之人，使不衣之士，犹尚不给，况资于天生地养，风动雨润，而后得之乎。一旦风尘再扰，霜雹荐臻，沙弥不可操干戈，寺塔不足攘饥馑，臣窃惜之。”疏奏，不省。

时斜封官皆不由两省而授，两省莫敢执奏，即宣示所司。吏部员外郎李朝隐前后执破一千四百馀人，怨谤纷然，朝隐一无所顾。

冬十月己酉，修文馆直学士、起居舍人武平一上表，请抑损外戚权宠，不敢斥言韦氏，但请抑损已家。上优制不许。

上以安乐公主适左卫中郎将武延秀。初，武崇训之尚公主也，延秀数得侍宴。延秀美姿仪，善歌舞，公主悦之。及崇训死，遂以延秀尚焉。己卯，成礼，假皇后仗，分禁兵以盛其仪卫，命安国相王障车。庚辰，赦天下。以延秀为太常卿兼右卫将军。辛巳，宴群臣于两仪殿，命公主出拜公卿，公卿皆伏地稽首。

三年。太平、安乐公主各树朋党，更相谮毁，上患之。冬十一月癸亥，上谓修文馆直学士武平一曰：“比闻内外亲贵多不辑睦，以何法和之。”平一以为“此由谗谄之人阴为离间，宜深加诲谕，斥逐奸险。若犹未已，伏愿舍近图远，抑慈存严，示以知禁，无令积恶。”上赐平一帛而不能用其言。

睿宗景云元年春正月丙寅夜，中宗与韦后微行观灯于市里，又纵宫女数千人出游，多不归者。

初，则天之世，长安城东隅民王纯家井溢，浸成大池数十顷，号隆庆池。相王子五王列第于其北。望气者言：“常郁郁有帝王气，比日尤盛”。夏四月乙未，上幸隆庆池，结彩为楼，宴侍臣，泛舟戏象以厌之。

定州人郎岌上言：“韦后、宗楚客将为逆乱。”韦后白上，杖杀之。

五月丁卯，许州司兵参军偃师燕钦融覆上言：“皇后淫乱，干预国政，宗族强盛。安乐公主、武延秀、宗楚客图危宗社。”上召钦融面诘之。钦融顿首抗言，神色不挠，上默然。宗楚客矫制令飞骑扑杀之，投于殿庭石上，折颈而死，楚客大呼称快。上虽不穷问，意颇怏怏不悦，由是韦后及其党始忧惧。

散骑常侍马秦客以医术，光禄少卿杨均以善烹调，皆出入宫掖，得幸于韦后，恐事泄被诛。安乐公主欲韦后临朝，自为皇太女。乃相与合谋，于饼餤中进毒，六月壬午，中宗崩于神龙殿。韦后秘不发丧，自总庶政。癸未，召诸宰相入禁中，征诸府兵五万人屯京城，使驸马都尉韦捷、韦灌、卫尉卿韦璇、左千牛中郎韦锜、长安令韦播、郎将高嵩等分领之。璇，温之族弟。播，从子。嵩，其甥也。中书舍人韦元徼巡六街。又命左监门大将军兼内侍薛思简等将兵五百人驰驿戍均州，以备谯王重福。以刑部尚书裴谈、工部尚书张锡并同中书门下三品，仍充东都留守。吏部尚书张嘉福、中书侍郎岑羲、吏部侍郎崔湜并同平章事。羲，长倩之子也。

太平公主与上官昭容谋草遗制立温王重茂为皇太子，皇后知政事，相王旦参谋政事。宗楚客密谓韦温曰：“相王辅政，于理非宜。且于皇后，嫂叔不通问，听朝之际，何以为礼。”遂帅诸宰相表请皇后临朝，罢相王政事。苏环曰：“遗诏岂可改邪。”温、楚客怒，环惧而从之，乃以相王为太子太师。

甲申，梓宫迁御太极殿，集百官发丧。皇后临朝摄政，赦天下，改元唐隆。进相王旦为太尉，雍王守礼为豳王，寿春王成器为宋王，以从人望。命韦温总知内外守捉兵马事。

丁亥，殇帝即位，时年十六。尊皇后为皇太后，立妃陆氏为皇后。壬辰，命纪处讷持节巡抚关内道，岑羲河南道，张嘉福河北道。

宗楚客与太常卿武延秀、司农卿赵履温、国子祭酒叶静能及诸韦共劝韦后遵武后故事，南北卫军，台阁要司，皆以韦氏子弟领之，广聚党众，中外连结。楚客又密上书称引图谶，谓韦氏宜革唐命。谋害殇帝，深忌相王及太平公主，密与韦温、安乐公主谋去之。

相王子临淄王隆基，先罢潞州别驾，在京师，阴聚才勇之士，谋匡复社稷。初，太宗选官户及蕃口骁勇者，着虎文衣，跨豹文鞯，从游猎，于马前射禽兽，谓之百骑。则天时稍增为千骑，隶左、右羽林。中宗谓之万骑，置使以领之。隆基皆厚结其豪杰。

兵部侍郎崔日用素附韦、武，与宗楚客善，知楚客谋，恐祸及己，遣宝昌寺僧普润密诣隆基告之，劝其速发。隆基乃与太平公主及公主子卫尉卿薛崇暕、苑总监赣人锺绍京、尚衣奉御王崇晔、前朝邑尉刘幽求、利仁府折冲麻嗣宗谋先事诛之。韦播、高嵩数榜捶万骑，欲以立威，万骑皆怨。果毅葛福顺、陈玄礼见隆基诉之，隆基讽以诛诸韦，皆踊跃请以死自效。万骑果毅李仙凫亦预其谋。或谓隆基当启相王，隆基曰：“我曹为此以徇社稷，事成福归于王，不成以身死之，不以累王也。今启而见从，则王预危事。不从，将败大计。”遂不启。

庚子，晡时，隆基微服与幽求等入苑中，会锺绍京廨舍。绍京悔，欲拒之，其妻许氏曰：“忘身徇国，神必助之。且同谋素定，今虽不行，庸得免乎。”绍京乃趋出拜谒，隆基执其手与坐。时羽林将士皆屯玄武门，逮夜，葛福顺、李仙凫皆至隆基所，请号而行。向二鼓，天星散落如雪，刘幽求曰：“天意如此，时不可失。”福顺拔剑直入羽林营，斩韦璇、韦璠、高嵩以徇。曰：“韦后鸩杀先帝，谋危社稷。今夕当共诛诸韦，马鞭以上皆斩之，立相王以安天下。敢有怀两端助逆党者，罪及三族。”羽林之士皆欣然听命。乃送璇等首于隆基。隆基取火视之，遂与幽求等出苑南门，绍京帅丁匠二百馀人执斧锯以从。使福顺将左万骑攻玄德门，仙凫将右万骑攻白兽门，约会于凌烟阁前，即大噪，福顺等杀守门将，斩关而入。隆基勒兵玄武门外，三鼓，闻噪声，帅总监及羽林兵而入，诸卫兵在太极殿宿卫梓宫者，闻噪声，皆被甲应之。韦后惶惑，走入飞骑营，有飞骑斩其首献于隆基。安乐公主方照镜画眉，军士斩之。斩武延秀于肃章门外，斩内将军贺娄氏于太极殿西。

初，上官昭容引其从母之子王昱为左拾遗，昱说昭容母郑氏曰：“武氏天之所废，不可兴也。今婕妤附于三思，此灭族之道也，愿姨思之。”郑氏以戒昭容，昭容弗听。及太子重俊起兵诛三思，索昭容，昭容始惧，思昱言，自是心附帝室，与安乐公主各树朋党。及中宗崩，昭容草遗制立温王，以相王辅政，宗、韦改之。及隆基入宫，昭容执烛，帅宫人迎之，以制草示刘幽求。幽求为之言，隆基不许，斩于旗下。

时少帝在太极殿，刘幽求曰：“众约今夕共立相王，何不早定。”隆基遽止之，捕索诸韦在宫中及守诸门，并素为韦后所亲信者皆斩之。比晓，内外皆定。辛巳，隆基出见相王，叩头谢不先启之罪。相王抱之泣曰：“社稷、宗庙不坠于地，汝之力也。”遂迎相王入辅少帝。

闭宫门及京城门，分遣万骑收捕诸韦亲党。斩太子少保、同中书门下三品韦温于东市之北。中书令宗楚客衣斩衰，乘青驴逃出。至通化门，门者曰：“公，宗尚书也。”去布帽，执而斩之，并斩其弟晋卿。相王奉少帝御安福门，慰谕百姓。初，赵履温倾国资以奉安乐公主，为之起第舍，筑台穿池无休己，擫紫衫，以项挽公主犊车。公主死，履温驰诣安福楼下，舞蹈称万岁，声未绝，相王命万骑斩之。百姓怨其劳役，争割其肉立尽。秘书监汴王邕娶韦后妹崇国夫人，与御史大夫窦从一，各手斩其妻首以献。邕，凤之孙也。左仆射、同中书门下三品韦巨源闻乱，家人劝之逃匿，巨源曰：“吾位大臣，岂可闻难不赴。”出至都街，为乱兵所杀，时年八十。于是袅马秦客、杨均、叶静能等首，尸韦后于市。崔日用将兵诛诸韦于杜曲，襁褓儿无免者，诸杜滥死非一。

是日，赦天下，云：“逆贼魁首已诛，自馀支党一无所问”。以临淄王隆基为平王，兼知内外闲厩，押左右厢万骑。薛崇暕赐爵立节王。以锺绍宗守中书侍郎，刘幽求守中书舍人，并参知机务。麻嗣宗行左金吾卫中郎将。武氏宗属，诛死流窜殆尽。侍中纪处讷行至华州，吏部尚书、同平章事张嘉福行至怀州，皆收斩之。

壬寅，刘幽求在太极殿，有宫人与宦官令幽求作制书立太后，幽求曰：“国有大难，人情不安，山陵未毕，遽立太后，不可。”平王隆基曰：“此勿轻言。”

遣十道使赍玺书宣抚，及诣均州宣慰谯王重福。贬窦从一为濠州司马，罢诸公主府官。

癸卯，太平公主传少帝命，请让位于相王，相王固辞。以平王隆基为殿中监、同中书门下三品，以宋王成器为左卫大将军，衡阳王成义为右卫大将军，巴陵王隆范为左羽林大将军，彭城王隆业为右羽林大将军，光禄少卿嗣道王微检校右金吾卫大将军。微，元庆之孙也。以黄门侍郎李日知、中书侍郎锺绍宗并同平章门下三品。太平公主之子薛崇训为右千牛卫将军。隆基有二奴王毛仲、李守德皆趫勇善骑射，常侍卫左右。隆基之入苑中也，毛仲避匿不从，事定数日方归，隆基不之责，仍超拜将军。毛仲，本高丽也。汴王邕贬沁州刺史，左散骑常侍、驸马都尉杨慎交贬巴州刺史，中书令萧至忠贬许州刺史，兵部尚书、同中书门下三品韦嗣立贬宋州刺史，中书侍郎、同平章事赵彦昭贬绛州刺史，吏部侍郎、同平章事崔湜贬华州刺史。

刘幽求言于宋王成器、平王隆基曰：“相王畴昔已居宸极，群望所属。今人心未安，家国事重，相王岂得尚守小节，不早即位，以镇天下乎。”隆基曰：“王性恬淡，不以代事婴怀，虽有天下犹让于人，况亲兄之子，安肯代之乎。”幽求曰：“众心不可违，王虽欲高居独善，其如社稷何。”成器、隆基入见相王，极言其事，相王乃许之。甲辰，少帝在太极殿东隅西向，相王立于梓宫旁，太平公主曰：“皇帝欲以此位让叔父，可乎。”幽求跪曰：“国家多难，皇帝仁孝，追踪尧、舜，诚合至公。相王代之任重，慈爱尤厚矣。”乃以少帝制传位相王。时少帝犹在御座，太平公主进曰：“天下之心以归相王，此非儿座。”遂提下之。睿宗即位，御承天门，赦天下。复以少帝为温王。以锺绍京为中书令。

上将立太子，以宋王成器嫡长，而平王隆基有大功，疑不能决。成器辞曰：“国家安则先嫡长，国家危则先有功。苟违其宜，四海失望。臣死不敢居平王之上。”涕泣固请者累日。大臣亦多言：“平王功大，宜立”。刘幽求曰：“臣闻除天下之祸者，当享天下之福。平王拯社稷之危，救君亲之难，论功莫大，语德最贤，无可疑者。”上从之。丁未，立平王隆基为太子。隆基复表让成器，不许。则天大圣皇后复旧号为天后。追谥雍王贤曰章怀太子。戊申，以宋王成器为雍州牧、扬州大都督、太子太师。置温王重茂于内宅。

追削武三思、武崇训爵谥，斫棺暴尸，平其坟墓。越州长史宋之问、饶州刺史冉祖雍坐谄附韦、武，皆流岭表。追赠郎岌、燕钦融谏议大夫。秋七月庚戌朔，赠韦月将宣州刺史。癸丑，以兵部侍郎崔日用为黄门侍郎，参知机务。追复故太子重俊位号。雪敬晖、桓彦范、崔玄𬀩、张柬之、袁恕已、成王千里、李多祚等罪，复其官爵。

丁巳，以洛州长史宋璟检校吏部尚书、同中书门下三品，岑义罢为右散骑常侍兼刑部尚书。璟与姚元之协心革中宗弊政，进忠良，退不肖，赏罚尽公，请托不行，纲纪修举，当时翕然以为复有贞观、永徽之风。壬戌，崔湜罢为尚书左丞。

黄门侍郎、参知机务崔日用与中书侍郎、参知机务薛稷争于上前，稷曰：“日用倾侧，向附三思，非忠臣。卖友邀功，非义士。”日用曰：“臣往虽有过，今立大功。稷外托国姻，内附张易之、宗楚客，非倾侧而何。”上由是两罢之，戊辰，以日用为雍州长史，稷为左散骑常侍。

己巳，赦天下，改元。凡韦氏馀党未施行者，咸赦之。乙亥，废武氏崇恩庙及昊陵、顺陵。追废韦后为庶人，安乐公主为悖逆庶人。

韦后之临朝也，吏部侍郎郑愔贬江州司马，潜过均州，与刺史谯王重福及洛阳人张灵均谋举兵诛韦氏，未发而韦氏败。重福迁集州刺史，未行，灵均说重福曰：“大王地居嫡长，当为天子。相王虽有功，不当继统。东都士庶，皆愿王来。王若潜入洛阳，发左右屯营兵，袭杀留守，据东都，如从天而下也。然后西取陕州，东取河南北，天下指麾可定。”重福从之。灵均乃密与愔结谋聚徒数十人。时愔自秘书少监左迁沅州刺史，迟留洛阳以俟重福，为重福草制，立重福为帝，改元为中元克复。尊上为皇季叔，以温王为皇太弟，愔为左丞相、知内外文事，灵均为右丞相、天柱大将军、知武事，右散骑常侍严善思为礼部尚书、知吏部事。重福与灵均诈乘驿诣东都，愔先供张驸马都尉裴巽第，以待重福。

洛阳县官微闻其谋。八月庚寅，往巽第按问，重福奄至，县官驰出，白留守，群官皆逃匿，洛州长史崔日知独帅众讨之。留台侍御史李邕遇重福于天津桥，从者已数百人。驰至屯营，告之曰：“谯王得罪先帝，今无故入都，此必为乱。君等宜立功取富贵。”又告皇城使闭诸门。重福先趣左右屯营，营中射之，矢如雨下。乃还趣左掖门，欲取留守兵，见门闭，大怒，命焚之。火未及然，左屯营兵出逼之，重福窘迫，策马出上东，逃匿山谷。明日，留守大出兵搜捕，重福赴漕渠溺死。日知，日用之从父兄也，以功拜东都留守。

郑愔貌丑多须，既败，梳髻，着妇人服，匿车中。擒获，被鞫，股栗不能对。张灵均神气自若，顾愔曰：“吾与此人举事，宜其败也。”与愔皆斩于东都市。初，愔附来俊臣得进，俊臣诛，附张易之，易之诛，附韦氏，韦氏败，又附谯王重福，竟坐族诛。严善思免死，流静州。

姚元之、宋璟及御史大夫毕构上言：“先朝斜封官悉宜停废。”上从之。癸巳，罢斜封官凡数千人。赠苏安恒谏议大夫。

冬十月，谥故太子重俊曰节愍。大府少卿万年韦凑上书，以为“赏罚所不加者，则考行立谥以褒贬之。故太子重俊与李多祚等称兵入宫，中宗登玄武门以避之，太子据鞍督兵自若。及其徒倒戈，多祚等死，太子方逃窜。向使宿卫不守，其为祸也胡可忍言。明日，中宗雨泣，谓供奉官曰几不与卿等相见，其危如此。今圣朝礼葬，谥为节愍，臣窃惑之。夫臣子之礼，过庙必下，过位必趋。汉成帝之为太子，不敢绝驰道。而重俊称兵宫内，跨马御前，无礼甚矣。若以其诛武三思父子而嘉之，则兴兵以诛奸臣而尊君父可也。今欲自取之，是与三思竞为逆也，又足嘉乎。若以其欲废韦氏而嘉之，则韦氏于时逆状未彰，大义未绝，苟无中宗之命而废之，是胁父废母也，庸可乎。汉戾太子困于江充之谗，发愤杀充，虽兴兵交战，非围逼君父也，兵败而死，及其孙为天子，始得改葬，犹谥曰戾，况重俊可谥之曰节愍乎。臣恐后之乱臣、贼子，得引以为比，开悖逆之原，非所以彰善瘅恶也。请改其谥。多祚等从重俊兴兵，不为无罪。陛下今宥之可也，名之为雪，亦所未安。”上甚然其言，而执政以为制命已行，不为追改，但停多祚等赠官而已。

十一月己酉，葬孝和皇帝于定陵，庙号中宗。朝议以韦后有罪，不应附葬。追谧故英王妃赵氏曰和思顺圣皇后，求其瘗，莫有知者，乃以袆衣招魂，覆以夷衾，祔葬定陵。

高宗开耀元年。初，太原王妃之薨也，天后请以太平公主为女宫以追福。及吐蕃求和亲，请尚太平公主，上乃为之立太平观，以公主为观主以拒之。至是，始选光禄卿汾阴薛曜之子绍尚焉。绍母，太宗女城阳公主也。秋七月，公主适薛氏，自兴安门南至宣阳坊西，燎炬相属，夹路槐木多死。绍兄𫖮以公主宠盛，深忧之，以问族祖户部郎中克构。克构曰：“帝甥尚主，国家故事，苟以恭慎行之，亦何伤。然谚曰娶妇得公主，无事取官府，不得不为之惧也。”

天后以𫖮妻萧氏及𫖮弟绪妻成氏非贵族，欲出之，曰：“我女岂可使与田舍女为妯娌耶。”或曰：“萧氏，瑀之侄孙，国家旧姻。”乃止。

则天垂拱四年。琅琊王冲之败也，济州刺史薛𫖮、𫖮弟绪、绪与驸马都尉绍，坐与琅邪王冲通谋。𫖮、绪皆伏诛，绍以太平公主故，杖一百，饿死于狱。

天授元年。太后欲以太平公主妻其伯父士让之孙攸暨，攸暨时为右卫中郎将，太后潜使人杀其妻而妻之。公主方额广颐，多权略，太后以为类已，宠爱特厚，常与密议天下事。旧制，食邑，诸王不过千户，公主不过三百五十户。太平食邑独累加至三千户。

睿宗景云元年。太平公主沈敏多权略，武后以为类已，故于诸子中独爱幸，颇得预密谋，然尚畏武后之严，未敢招权势。及诛张易之，公主有力焉。中宗之世，韦后、安乐公主皆畏之。又与太子共诛韦氏。既屡立大功，益尊重，上常与之图议大政，每入奏事，坐语移时，或时不朝谒，则宰相就第咨之。每宰相奏事，上辄问：“尝与太平议否。”又问：“与三郎议否。”然后可之。三郎，谓太子也。公主所欲，上无不听，自宰相以下，进退系其一言，其馀荐士，骤历清显者不可胜数，权倾人主，趋附其门者如市。子薛崇行、崇敏、崇简皆封王。田园遍于近甸，收市营造诸器玩，远至岭、蜀，输送者相属于路。居处奉养，拟于宫掖。

太平公主以太子年少，意颇易之。既而惮其英武，欲更择暗弱者立之以久其权，数为流言，云：“太子非长，不当立”。冬十月己亥，制戒谕中外，以息浮议。公主每觇伺太子所为，纤介必闻于上，太子左右，亦往往为公主耳目，太子深不自安。

二年。太平公主与益州长史窦怀贞等结为朋党，欲以危太子，使其婿唐晙邀韦安石至其第，安石固辞不往。上尝密召安石谓曰：“闻朝廷皆倾心东宫，卿宜察之。”对曰：“陛下安得亡国之言。此必太平之谋耳。太子有功于社稷，仁明孝友，天下所知，愿陛下无惑谗言。”上瞿然曰：“朕知之矣，卿勿言。”时公主在帘下窃听之，以飞语陷安石，欲收按之，赖郭元振救之，得免。

公主又尝乘辇邀宰相于光范门内，讽以易置东宫，众皆失色。宋璟抗言曰：“东宫有大功于天下，真宗庙、社稷之主，公主奈何忽有此议。”

璟与姚元之密言于上曰：“宋王陛下之元子，豳王高宗之长孙，太平公主交构其间，将使东宫不安。请出宋王及豳王皆为刺史，罢岐、薛二王左右羽林，使为左右率以事太子。太平公主请与武攸暨皆于东都安置。”上曰：“朕更无兄弟，惟太平一妹，岂可远置东都。诸王惟卿所处。”乃先下制，云：“诸王、驸马自今毋得典禁兵，见任者皆改他官。”顷之，上谓侍臣曰：“术者言五日中当有急兵入宫，卿等为朕备之。”张说曰：“此必谗人欲离间东宫，愿陛下使太子监国，则流言自息矣。”姚元之曰：“张说所言，社稷之至计也。”上说。

二月丙子朔，以宋王成器为同州刺史，豳王守礼为豳州刺史，左羽林大将军岐王隆范为左卫率，右羽林大将军薛王隆业为右卫率，太平公主蒲州安置。丁丑，命太子监国，六品以下除官及徒罪以下，并取太子处分。

太平公主闻姚元之、宋璟之谋，大怒，以让太子。太子惧，奏元之、璟离间姑、兄，请从极法。甲申，贬元之为申州刺史，璟为楚州刺史。丙戌，宋王、豳王亦寝刺史之命。

夏四月，上召群臣三品以上谓曰：“朕素怀澹泊，不以万乘为贵，曩为皇嗣，及为太弟，皆辞不处。今欲传位太子，何如？”群臣莫对。太子使右庶子李景伯固辞，不许。殿中侍御史和逢尧附太平公主，言于上曰：“陛下春秋未高，方为四海依仰，岂得遽尔。”上乃止。戊子，制“凡政事皆取太子处分，其军旅死刑及五品已上除授，皆先与太子议，然后以闻。”

夏五月，太子请让位于宋王成器，不许。请召太平公主还京师，许之。壬戌，殿中监窦怀贞为御史大夫、同平章事。秋九月庚辰，以窦怀贞为侍中。怀贞每退朝，必诣太平公主第。时脩金仙、玉真二观，群臣多谏，怀贞独劝成之，身自督役。

冬十月甲辰，上御承天门，引韦安石、郭元振、窦怀贞、李日知、张说宣制，责以“政教多阙，水旱为灾，府库财竭，僚吏日滋，虽朕之薄德，亦辅佐非才。安石可佐仆射、东都留守，元振可吏部尚书，怀贞可左御史大夫，日知可户部尚书，说可左丞，并罢政事。”以吏部尚书刘幽求为侍中，右散骑常侍魏知古为左散骑常侍，太子詹事崔湜为中书侍郎，并同中书门下三品。中书侍郎陆象先同平章事。皆太平公主之志也。

象先清净寡欲，言论高远，为时人所重。湜私侍太平公主，公主欲引以为相。湜请与象先同升，公主不可。湜曰：“然则湜亦不敢当。”公主乃为之并言于上，上不欲用湜，公主涕泣以请，乃从之。

玄宗先天元年。蒲州刺史萧至忠自托于太平公主，公主引为刑部尚书。华州长史蒋钦绪，其妹夫也，谓之曰：“如子之才，何忧不达。勿为非分妄求。”至忠不应。钦绪退，叹曰：“九代卿族，一举灭之，可哀也哉。”至忠素有雅望，尝自公主第门出，遇宋璟，璟曰：“非所望于萧君也。”至忠笑曰：“善乎宋生之言。”遽策马而去。

秋七月，彗星出西方，经轩辕入太微，至于大角。太平公主使术者言于上曰：“彗所以除旧布新。又帝座及心前星皆有变，皇太子当为天子。”上曰：“传德避灾，吾志决矣。”太平公主及其党皆力谏，以为不可。上曰：“中宗之时，群奸用事，天变屡臻。朕时请中宗择贤子立之以应灾异，中宗不悦，朕忧恐，数日不食。岂可在彼则能劝之，在己则不能邪。”太子闻之，驰入见，自投于地，叩头请曰：“臣以微功，不次为嗣，惧不克堪，未审陛下遽以大位传之，何也。”上曰：“社稷所以再安，吾之所以得天下，皆汝力也。今帝座有灾，故以授汝，转祸为福，汝何疑邪。”太子固辞。上曰：“汝为孝子，何必待柩前然后即位邪。”太子流涕而出。壬辰，制传位于太子，太子上表固辞。太平公主劝上虽传位，犹宜自总大政。上乃语太子曰：“汝以天下事重，欲朕兼理之邪。昔舜禅禹，犹亲巡狩，朕虽传位，岂忘家国。其军国大事当兼省之。”

八月庚子，玄宗即位，尊睿宗为太上皇。上皇自称曰朕，命曰诰，五日一受朝于太极殿。皇帝自称曰予，命曰制、敕，日受朝于武德殿。三品以上除授及大刑政决于上皇，馀皆决于皇帝。

初，河内人王琚预于王同皎之谋，亡命佣书于江都。上之为太子也，琚还长安，选补诸暨主簿，过谢太子。琚至廷中，故徐行高视，宦者曰：“殿下在帘内同。”琚曰：“何谓殿下。当今独有太平公主耳。”太子遽召见，与语，琚曰：“韦庶人弑逆，人心不服，诛之易耳。太平公主，武后之子，凶猾无比，大臣多为之用，琚窃忧之。”太子引与同榻坐，泣曰：“主上同气，唯有太平，言之恐伤主上之意，不言为患日深，为之奈何。”琚曰：“天子之孝，异于匹夫，当以安宗庙、社稷为事。盖主汉昭帝之妹，自幼供养，有罪犹诛之。为天下者岂顾小节。”太子悦，曰：“君有何艺，可与寡人游。”琚曰：“能飞炼、诙嘲。”太子乃奏为詹事府司直，日与游处，累迁太子中舍人。及即位，以为中书侍郎。

是时，宰相多太平公主之党，刘幽求与右羽林将军张𬀩谋以羽林兵诛之，使𬀩密言于上曰：“窦怀贞、崔湜、岑羲皆因公主得进，日夜为谋不轻，若不早图，一旦事起，太上皇何以得安。请速诛之。臣已与幽求定计，惟俟陛下之命。”上深以为然。𬀩泄其谋于侍御史邓光宾，上大惧，遽列上其状。丙辰，幽求下狱。有司奏：“幽求等离间骨肉，罪当死。”上为言幽求有大功，不可杀。癸亥，流幽求于封州，张𬀩于峰州，光宾于绣州。

初，崔湜为襄州刺史，密与谯王重福通书，重福遗之金带。重福败，湜当死，张说、刘幽求营护得免。既而湜附太平公主，与公主谋罢说政事，以左丞分司东都。及幽求流封州，湜讽广州都督周利贞，使杀之。桂州都督景城王晙知其谋，留幽求不遗，利贞屡移牒索之，晙不应，利贞以闻。湜屡逼晙使遣幽求，幽求谓晙曰：“公拒执政而保流人，势不能全，徒仰累耳。”固请诣广州，晙曰：“公所坐，非可绝于朋友者也。晙因公获罪，无所恨。”竟逗遛不遣，幽求由是得免。

开元元年。太平公主依上皇之势，擅权用事，与上有隙。宰相七人，五出其门，文武之臣，太平附之。与窦怀贞、岑羲、萧至忠、崔湜及太子少保薛稷、雍州长史新兴王晋、左羽林大将军常元楷、知右羽林将军李慈、左金吾将军李钦、中书舍人李猷、右散骑常侍贾膺福、鸿胪卿唐晙及僧慧范等谋废立，又与宫人元氏谋于赤箭粉中寘毒进于上。晋，德良之孙也。元楷、慈数往来主第，相与结谋。

王琚言于上曰：“事迫矣，不可不速发。”左丞张说自东都遣人遗上佩刀，意欲上断割。荆州长史崔日用入奏事，言于上曰：“太平谋逆有日，陛下往在东宫，犹为臣子，若欲讨之，须用谋力。今既光临大宝，但下一制书，谁敢不从。万一奸宄得志，悔之何及。”上曰：“诚如卿言，直恐惊动上皇。”日用曰：“天子之孝在于安四海。若奸人得志，则社稷为墟，安在其为孝乎。请先定北军，后收逆党，则不惊动上皇矣。”上以为然。以日用为吏部侍郎。

秋七月，魏知古告：“公主欲以是月四日作乱，今元楷、慈以羽林兵突入武德殿，怀贞、至忠、羲等于南牙举兵应之”。上乃与岐王范、薛王业、郭元振及龙武将军王毛仲、殿中少监姜皎、太仆少卿李令问、尚乘奉御王守一、内给事高力士、果毅李守德等定计诛之。皎，谟之曾孙。令问，靖弟客师之孙。守一，仁皎之子。力士，潘州人也。

甲子，上因王毛仲取闲厩马及兵三百馀人，与同谋十馀人自武德殿入虔化门，召元楷、慈，先斩之，擒膺福、猷于内客省以出，执至忠、羲于朝堂，皆斩之。怀贞逃入沟中，自缢死，戮其尸，改姓曰毒。上皇闻变，登承天门楼。郭元振奏：“皇帝前奉诰诛窦怀贞等，无他也。”上寻至楼上，上皇乃下诰罪状怀贞等，因赦天下，惟逆人亲党不赦。薛稷赐死于万年岳。乙丑，上皇诰“自今军国政刑，一皆取皇帝处分。朕方无为养志，以遂素心。”是日，徙居百福殿。

太平公主逃入山寺，三日乃出，赐死于家。公主诸子及党与死者数十人。薛崇简以数谏其母被挞，特免死，赐名李，官爵如故。籍公主家，财货山积，珍物侔于御府，厩牧羊马、田园息钱，收之数年不尽。慧范家产亦数十万缗。改新兴王晋之姓曰厉。

初，上谋诛窦怀贞等，召崔湜，将托以心腹。湜弟涤谓湜曰：“主上有问，勿有所隐。”湜不从。怀贞等既诛，湜与右丞卢藏用俱坐私侍太平公主，湜流窦州，藏用流泷州。新兴王晋临刑叹曰：“本为此谋者崔湜，今吾死湜生，不亦冤乎。”会有司鞫宫人元氏，元氏引湜同谋进毒，乃追赐死于荆州。薛稷之子伯阳以尚主免死，流岭南，于道自杀。

初，太平公主与其党谋废立，窦怀贞、萧至忠、岑羲、崔湜皆以为然，陆象先独以为不可。公主曰：“废长立少，已为不顺，且又失德，若之何不去。”象先曰：“既以功立，当以罪废。今实无罪，象先终不敢从。”公主怒而去。上既诛怀贞等，召象先谓曰：“岁寒知松柏，信哉。”时穷治公主枝党，当坐者众，象先密为申理，所全甚多。然未尝自言，当时无知者。百官素为公主所善及恶之者，或黜或陟，终岁不尽。丁卯，上御承天门楼，赦天下。己巳，赏功臣郭元振等官爵、第舍、金帛有差。

庚辰，中书侍郎、伺平章事陆象先罢为益州长史。

八月癸巳，以封州流人刘幽求为左仆射、平章军国大事。九月庚午，以刘幽求同平章门下三品。冬十一月，刘幽求兼侍中。