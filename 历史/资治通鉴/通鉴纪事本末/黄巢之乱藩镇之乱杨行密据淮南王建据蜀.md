唐僖宗乾符元年春正月丁亥，翰林学士卢携上言，以为“陛下初临大宝，宜深念黎元。国家之有百姓，如草木之有根柢，若秋冬培溉，则春夏滋荣。臣窃见关东去年旱灾，自虢至海，麦才半收，秋稼几无，冬菜至少，贫者硙蓬实为面，蓄槐叶为齑。或更衰羸，亦难采拾。常年不稔，则散之邻境。今所在皆饥，无所依投，坐守乡闾，待尽沟壑。其蠲免馀税，实无可征。而州县以有上供及三司钱，督趣甚急，动加捶挞，虽撤屋伐木，雇妻鬻子，止可供所由酒食之费，未得至于府库也。或租税之外，更有他徭。朝廷傥不抚存，百姓实无生计。乞敕州县，应所欠残税，并一切停征，以俟蚕麦。仍发所在义仓，亟加赈给，行之不可稽缓。”敕从其言，而有司竟不能行，徒为空文而已。冬十月，以吏部侍郎郑畋、户部侍郎卢携并守本官，同平章事。

上年少，政在臣下，南牙北司互相矛楯。自懿宗以来，奢侈日甚，用兵不息，赋敛愈急。关东连年水旱，州县不以实闻，上下相蒙，百姓流殍，无所控诉，相聚为盗，所在蜂起。州县兵少，加以承平日久，人不习战，每与盗遇，官军多败。是岁濮州人王仙芝始聚众数千，起于长垣。


二年。初，上之为普王也，小马坊使田令孜有宠，及即位，使知枢密，遂擢为中尉。上时年十四，专事游戏，政事一委令孜，呼为“阿父”。令孜颇读书，多巧数，招权纳贿，除官及赐绯紫皆不关白于上。每见，常自备果食两盘，与上相对饮啖，从容良久而退。上与内园小儿狎昵，赏赐乐工、伎儿，所费动以万计，府藏空竭。令孜说上籍两市商旅宝货悉输内库，有陈诉者付京兆杖杀之，宰相以下，钳口莫敢言。

夏六月，王仙芝及其党尚君长攻陷濮州、曹州，众至数万。天平节度使薛崇出兵击之，为仙芝所败。

冤句人黄巢亦聚众数千人应仙芝。巢少与仙芝皆以贩私盐为事，巢善骑射，喜任侠，粗涉书传，屡举进士不第，遂为盗，与仙芝攻剽州县，横行山东，民之困于重敛者争归之，数月之间，众至数万。

群盗浸淫，剽掠十馀州，至于淮南，多者千馀人，少者数百人。诏淮南、忠武、宣武、义成、天平五军节度使、监军亟加讨捕及招怀。十二月，王仙芝寇沂州，平卢节度使宋威表请以步骑五千别为一使，兼帅本道兵所在讨贼。乃以威为诸道行营招讨草贼使，仍给禁兵三千，甲骑五百。因诏河南方镇所遣讨贼都头并取威处分。


三年春二月，敕福建、江西、湖南诸道观察、刺史皆训练士卒。又令天下乡村各置刀弓鼓板以备群盗。三月，以左仆射王铎兼门下侍郎、同平章事。


秋七月，宋威击王仙芝于沂州城下，大破之，仙芝亡去。威奏仙芝已死，纵遣诸道兵，身还青州。百官皆入贺。居三日，州县奏仙芝尚在，攻剽如故。时兵始休，诏复发之，士皆忿怨思乱。八月，仙芝陷阳翟、郏城，诏忠武节度使崔安潜发兵击之。安潜，慎由之弟也。又命昭义节度使曹翔将步骑五千及义成兵卫东都宫，以左散骑常侍曾元裕为招讨副使，守东都。又诏山南东道节度使李福选步骑二千守汝、邓要路。仙芝进逼汝州，诏邠宁节度使李侃、凤翔节度使令狐绹选步兵一千、骑兵五百守陕州、潼关。九月丙子，王仙芝陷汝州，执刺史王镣。镣，铎之从父兄弟也。东都大震，士民挈家逃出城。乙酉，敕赦王仙芝、尚君长罪，除官以招谕之。仙芝陷阳武，攻郑州，昭义监军判官雷殷符屯中牟，击仙芝，破走之。


冬十月，仙芝南攻唐、邓。十一月，王仙芝攻郢、复二州，陷之。十二月，王仙芝攻申、光、庐、寿、舒、通等州。淮南节度使刘邺奏求益兵，敕感化节度使薛能选精兵数千助之。

郑畋以言计不行，称疾逊位，不许。乃上言：“自沂州奏捷之后，仙芝愈肆猖狂，屠陷五六州，疮痍数千里。宋威衰老多病，自妄奏以来，诸道尤所不服，今淹留亳州，殊无进讨之意。曾元裕拥兵蕲、黄，专欲望风退缩。若使贼陷扬州，则江南亦非国有。崔安潜威望过人，张自勉骁雄良将，宫苑使李琢西平王晟之孙，严而有勇。请以安潜为行营都统，琢为招讨使代威，自勉为副使代元裕。”上颇采其言。招讨副使、都监杨复光奏尚君长弟让据查牙山，官军退保邓州。


王仙芝攻蕲州。蕲州刺史裴渥，王铎知举时所擢进士也。王镣在贼中，为仙芝以书说渥。渥与仙芝约，敛兵不战，许为之奏官，镣亦说仙芝，许以如约。渥乃开城延仙芝及黄巢辈三十馀人入城，置酒，大陈货贿以赠之，表陈其状。诸宰相多言：“先帝不赦庞勋，期年卒诛之。今仙芝小贼，非庞勋之比，赦罪除官，益长奸宄。”王铎固请，许之，乃以仙芝为左神策军押牙兼监察御史，遣中使以告身即蕲州授之。仙芝得之甚喜，镣、渥皆贺。未退，黄巢以官不及已，大怒曰：“始者共立大誓，横行天下，今独取官赴左军，使此五千馀众安所归乎。”因殴仙芝，伤首，其众喧噪不已。仙芝畏众怒，遂不受命，大掠蕲州，城中之人，半驱半杀，焚其庐舍。渥奔鄂州，敕使奔襄州，镣为贼所拘。贼乃分其军三千馀人从仙芝及尚君长，二千馀人从巢，各分道而去。

四年春二月，王仙芝陷鄂州。黄巢陷郓州，杀节度使薛崇。三月，黄巢陷沂州。夏四月，黄巢与尚让合军保查牙山。秋七月庚申，王仙芝、黄巢攻宋州，三道兵与战，不利，贼遂

围宋威于宋州。甲寅，左威卫上将军张自勉将忠武兵七千救宋州，杀贼二千馀人，贼解围遁去。王铎、卢携欲使张自勉以所将兵受宋威节度，郑畋以为威与自勉已有疑忿，若在麾下，必为所杀，不肯署奏。八月辛未，铎、携诉于上，求罢免。庚辰，畋请归浐川养疾，上皆不许。王仙芝陷安州。

乙卯，王仙芝陷随州，执刺史崔休征。山南东道节度使李福遣其子将兵救随州，战死。福奏求援兵，遣左武卫大将军李昌言将凤翔五百骑赴之，仙芝遂转掠复、郢。忠武大将张贯等四千人与宣武兵援襄州，自申、蔡间道逃归。诏忠武节度使崔安潜、宣武节度使穆仁裕遣人约还。

冬十月，郑畋与王铎、卢携争论用兵于上前，畋不胜，退覆上奏，以为“自王仙芝俶扰，崔安潜首请会兵讨之，继发士卒，罄竭资粮，贼往来千里，涂炭诸州，独不敢犯其境。又以本道兵授张自勉，解宋州围，使江、淮漕运流通，不输寇手。今蒙尽以自勉所将七千兵令张贯将之隶宋威。自勉独归许州，威复奏加诬毁。因功为辱，臣窃痛之。安潜出师，前后克捷非一，一旦强兵尽付他人，良将空还，若勍寇忽至，何以枝梧。臣请以忠武四千人授威，馀三千人使自勉将之，守卫其境，既不侵宋威之功，又免使安潜愧耻。”时卢携不以为然，上不能决。畋覆上言：“宋威欺罔朝廷，败衄狼籍。又闻王仙芝七状请降，威不为闻奏，朝野切齿，以为宜正军法。迹状如此，不应复典兵权。愿与内大臣参酌，早行罢黜。”不从。

黄巢寇掠蕲、黄，曾元裕击破之，斩首四千馀级，巢遁去。

十一月，招讨副都监杨复光遣人说谕王仙芝，仙芝遣尚君长等请降于复光，宋威遣兵于道中劫取君长等。十二月，威奏与君长等战于颍州西南，生擒以献。复光奏君长等实降，非威所擒。诏侍御史归仁绍等鞫之，竟不能明。斩君长等于狗脊岭。

黄巢陷匡城，遂陷濮州，诏颍州刺史张自勉将诸道兵击之。

王仙芝寇荆南。节度使杨知温，知至之兄也，以文学进，不知兵。或告贼至，知温以为妄，不设备。时汉水浅狭，贼自贾堑渡。

五年春正月丁酉朔，大雪，知温方受贺，贼已至城下，遂陷罗城，将佐共治子城而守之。及暮，而知温犹不出。将佐请知温出抚士卒，知温纱帽皂裘而行，将佐请知温擐甲，以备流矢。知温见士卒拒战，犹赋诗示幕僚。遣使告急于山南东道节度使李福，福悉其众自将救之。时有沙陀五百在襄阳，福与之俱，至荆门，遇贼，沙陀纵骑奋击，破之。仙芝闻之，焚掠江陵而去。江陵城下旧三十万户，至是死者什三四。

壬寅，招讨副使曾元裕大破王仙芝于申州东，所杀万人，招降散遣者亦万人。敕以宋威久病，罢招讨使，还青州。以曾元裕为招讨使，颍州刺史张自勉为副使。

二月，贬扬知温为郴州司马。

曾元裕奏大破王仙芝于黄梅，杀五万馀人，追斩仙芝，传首，馀党散去。黄巢方攻亳州未下，尚让帅仙芝馀众归之，推巢为王，号冲天大将军，改元王霸，署官属。巢袭陷沂州、濮州。既而屡为官军所败，乃遗天平节度使张禓书，请奏之。诏以巢为右卫将军，令就郓州解甲，巢竟不至。

加山南东道节度使李福同平章事，赏救荆南之功也。

三月，群盗陷朗州、岳州。招讨使曾元裕屯荆、襄，黄巢自滑州略宋、汴，乃以副使张自勉充东南面行营招讨使。黄巢攻卫南，遂攻叶、阳翟。诏发河阳兵千人赴东都，与宣武、昭义兵二千人共卫宫阙。以左神武大将军刘景仁充东都应援防遏使，并将三镇兵，仍听于东都募兵二千人。景仁，昌之孙也。又诏曾元裕将兵径还东都，发义成兵三千守轘辕、伊阙、河阴、武牢。

王仙芝馀党王重隐陷洪州，江西观察使高湘奔湖口。贼转掠湖南，别将曹师雄掠宣、润。诏曾元裕、杨复光引兵救宣、润。黄巢引兵渡江，攻陷虔、吉、铙、信等州。

夏四月，诏以东都军储不足，贷商旅富人钱谷以供数月之费，仍赐空名殿中侍御史告身五通，监察御史告身十通，有能出家财助国稍多者赐之。时连岁旱、蝗，寇盗充斥，耕桑半废，租赋不足，内藏虚竭，无所佽助。兵部侍郎、判度支杨严三表自陈才短，不能济办，乞解使务，辞极哀切，诏不许。

五月丁酉，郑畋、卢携皆罢为太子宾客分司。

六月，王仙芝馀党剽掠浙西。朝廷以荆南节度使高骈先在天平，有威名，仙芝党多郓人，乃徙骈为镇海节度使。

秋八月，黄巢寇宣州，宣歙观察使王凝拒之，败于南陵。巢攻宣州不克，乃引兵入浙东，开山路七百里，攻剽福建诸州。

九月，平卢军奏节度使宋威薨。辛丑，以诸道行营招讨使曾元裕领平卢节度使。冬十二月甲戌，黄巢陷福州，观察使韦岫弃城走。

六年春正月，镇海节度使高骈遣其将张璘、梁缵分道击黄巢，屡破之，降其将秦彦、毕师铎、李罕之、许勍等数十人。巢遂趣广南。彦，徐州人。师铎，冤句人。罕之，项城人也。

上以群盗为忧，王铎曰：“臣为宰相之长，在朝不足分陛下之忧，请自督诸将讨之。”乃以铎守司徒兼侍中，充荆南节度使、南面行营招讨都统。

泰宁节度使李系，晟之曾孙也，有口才而实无勇略，王铎以其家世良将，奏为行营副都统兼湖南观察使，使将精兵五万并土团屯潭州，以塞岭北诸之路，拒黄巢。

五月，黄巢与浙东观察使崔璆、岭南东道节度使李迢书，求天平节度使。二人为之奏闻，朝廷不许。巢覆上表求广州节度使，上命大臣议之。左仆射于琮以为“广州市舶宝货所聚，岂可令贼得之。”亦不许。乃议别除官。六月，宰相请除巢率府率，从之。

秋九月，黄巢得率府率告身，大怒，诟执政，急攻广州，即日陷之，执节度使李迢，转掠岭南州县。巢使迢草表述其所怀，迢曰：“予代受国恩，亲戚满朝，腕可断，表不可草。”巢杀之。

黄巢在岭南，士卒罹瘴疫死者什三四，其徒劝之北还，以图大事，巢从之。自桂州编大筏数千，乘暴水沿湘江而下，历衡、永州，十月癸未，抵潭州城下。李系婴城不敢出战，巢急攻，一日陷之，系奔朗州。巢尽杀戍兵，流尸蔽江而下。尚让乘胜进逼江陵，众号五十万。时诸道兵未集，江陵兵不满万人。王铎留其将刘汉宏守江陵，自帅众趣襄阳，云欲会刘巨容之师。铎既去，汉宏大掠江陵，焚荡殆尽，士民逃窜山谷。会大雪，僵尸满野。后旬馀，贼乃至。汉宏，兖州人也，帅其众北归为群盗。

十一月，黄巢北趣襄阳，刘巨容与江西招讨使、淄州刺史曹全晸合兵屯荆门以拒之。贼至，巨容伏兵林中，全晸以轻骑逆战，阳不胜而走，贼追之，伏发，大破贼众，乘胜逐北，比至江陵，俘斩其什七八，巢与尚让收馀众渡江东走。或劝巨容“穷追，贼可尽也。”巨容曰：“国家喜负人，有急则抚存将士，不爱官赏，事宁则弃之，或更得罪。不若留贼，以为富贵之资。”众乃止。全晸 渡江追贼，会朝廷以泰宁都将段彦谟代为招讨使，全晸亦止。由是贼势复振，攻鄂州，陷其外郭，转掠饶、信、池、宣、歙、杭等十五州，众至二十万。

十二月，以王铎为太子宾客分司。

初，兵部尚书卢携尝荐高骈可为都统，至是骈将张璘等屡破黄巢，乃复以携为门下侍郎、平章事，凡关东节度使王铎、郑畋所除者多易置之。

广明元年春二月，左拾遗侯昌业以盗贼满关东，而上不亲政事，专务游戏，赏赐无度，田令孜专权无上，天文变异，社稷将危，上疏极谏。上大怒，召昌业至内侍省，赐死。

上善骑射、剑槊、法算，至于音律、蒱博，无不精妙。好蹴鞠、斗鸡，与诸王赌鹅，鹅一头至直五十缗。尤善击球，尝谓优人石野猪曰：“朕若应击球进士举，须为状元。”对曰：“若遇尧、舜作礼部侍郎，恐陛下不免驳放。”上笑而已。

度支以用度不足，奏借富户及胡商货财，敕借其半。盐铁转运使高骈上言：“天下盗贼蜂起，皆出于饥寒，独富户、胡商未耳。”乃止。高骈奏改杨子院为发运使。

三月，淮南节度使高骈遣其将张璘击黄巢，屡捷，卢携奏以骈为诸道行营兵马都统。骈乃传檄征天下兵，且广召募，得土客之兵共七万，威望大振，朝廷深倚之。夏四月，张璘渡江击贼帅王重霸，降之。屡破黄巢军，巢退保饶州，别将常宏以其众数万降。璘攻饶州，克之，巢走。

以诸葛爽为北面行营副招讨。五月，以汝州防御使诸葛爽为振武节度使。

黄巢屯信州，遇疾疫，卒徒多死。张璘急击之，巢以金啖璘，且致书请降于高骈，求骈保奏。骈欲诱致之，许为之求节钺。时昭义、感化、义武等军皆至淮南，骈恐分其功，乃奏贼不日当平，不烦诸道兵，请悉遣归，朝廷许之。贼诇知诸道兵已北渡淮，乃告绝于骈，且请战。骈怒，令璘击之，兵败，璘死，巢势复振。六月，黄巢别将陷睦州、婺州。庚戌，黄巢攻宣州，陷之。

秋七月，黄巢自采石渡江，围天长、六合，兵势甚盛。淮南将毕师铎言于高骈曰：“朝廷倚公为安危，今贼数十万众乘胜长驱，若涉无人之境，不据险要之地以击之，使逾长淮，不可复制，必为中原大患。”骈以诸道兵已散，张璘复死，自度力不能制，畏怯不敢出兵，但命诸将严备自保而已。且上表告急，称“贼六十馀万屯天长，去臣城五十里。”先是，卢携谓骈有文武长才，若悉委以兵柄，黄巢不足平。朝野虽有谓骈不足恃者，然犹庶几望之。及骈表至，上下失望，人情大骇。诏书责骈散遣诸道兵，致贼乘无备渡江。骈上表言：“臣奏闻遣归，亦非自专。今臣竭力保卫一方，必能济办。但恐贼迤逦过淮，急宜敕东道将士善为御备。”遂称风痹，不复出战。

诏河南诸道发兵屯溵水，泰宁节度使齐克让屯汝州，以备黄巢。辛酉，以淄州刺史曹全晸为天平节度使兼东面副都统。

九月，黄巢众号十五万，曹全晸以其众六千与之战，颇有杀获。以众寡不敌，退屯泗上，以俟诸军至并力击之，而高骈竟不之救，贼遂击全晸，破之。

徐州遣兵三千赴溵水，过许昌。徐卒素名凶悖，节度使薛能自谓前镇彭城，有恩信于徐人，馆之球场。及暮，徐卒大噪，能登子城楼问之，对以供备疏阙，慰劳久之方定，许人大惧。时忠武亦遣大将周岌诣溵水，行未远，闻之，夜引兵还，比明，入城，袭击徐卒，尽杀之。且怨能之厚徐卒也，遂逐之。能将奔襄阳，乱兵追杀之，并其家，岌自称留后。汝郑把截制置使齐克让恐为岌所袭，引兵还兖州。于是诸道兵屯溵水者皆散。黄巢遂悉众渡淮，所过不虏掠，惟取丁壮以益兵。

冬十月，以诸葛爽为夏绥节度使。黄巢陷申州，遂入颍、宋、徐、兖之境。

十一月，诏河东节度使郑从谠以本道兵授诸葛爽及代州刺史宋玫，使南讨黄巢。乙卯，以代北都统李琢为河阳节度使。

初，黄巢将渡淮，豆卢瑑请以天平节钺授巢，俟其到镇讨之。卢携曰：“盗贼无厌，虽与之节，不能止其剽掠，不若急发诸道兵扼泗州，汴州节度使为都统，贼既前不能入关，必还掠淮、浙，偷生海渚耳。”从之。既而淮北相继告急，携称疾不出，京师大恐。庚申，东都奏黄巢入汝州境。辛酉，以河中都虞候王重荣权知留后。

汝郑把截制置都指挥使齐克让奏黄巢自称天补大将军，转牒诸军云：“各宜守垒，勿犯吾锋。吾将入东都，即至京邑，自欲问罪，无预众人。”上召宰相议之。豆卢瑑、崔沆请发关内诸镇及两神策军守潼关。壬戌，日南至，上开延英，对宰相泣下。观军容使田令孜奏：“请选左右神策军弓弩手守潼关，臣自为都指挥制置把截使。”上曰：“侍卫将士不习征战，恐未足用。”令孜曰：“昔安禄山构逆，玄宗幸蜀以避之。”崔沆曰：“禄山众才五万，比之黄巢，不足言矣。”豆卢瑑曰：“哥舒翰以十五万众不能守潼关，今黄巢众六十万，而潼关又无哥舒之兵。若令孜为社稷计，三川帅臣皆令孜腹心，比于玄宗则有备矣。”上不怿，谓令孜曰：“卿且为朕发兵守潼关。”是日，上幸左神策军，亲阅将士。令孜荐左军马军将军张承范、右军步军将军王师会、左军兵马使赵珂。上召见三人，以承范为兵马先锋使兼把截潼关制置使，师会为制置关塞粮料使，珂为句当塞栅使，令孜为左右神策军、内外八镇及诸道兵马都指挥制置招讨等使，飞龙使杨复恭为副使。

癸亥，齐克让奏：“黄巢已入东都境，臣收军退保潼关，于关外置寨。将士屡经战斗，久乏资储，州县残破，人烟殆绝，东西南北不见王人，冻馁交逼，兵械刓弊，各思乡闾。恐一旦溃去，乞早遣资粮及援军。”上命选两神策弩手得二千八百人，令张承范等将以赴之。丁卯，黄巢陷东都，留守刘允章帅百官迎谒。巢入城，劳问而已，闾里宴然。允章，乃之曾孙也。田令孜奏募坊市人数千以补两军。辛未，陕州奏东都已陷。壬申，以田令孜为汝、洛、晋、綘、同、华都统，将左右军东讨。是日，贼陷虢州。以神策将罗元杲为河阳节度使。

乙亥，张承范等将神策弩手发京师。神策军士皆长安富家子，赂宦官窜名军籍，厚得廪赐，但华衣怒马，凭势使气，未尝更战陈。闻当出征，父子聚泣，多以金帛雇病坊贫人代行，往往不能操兵。是日，上御章信门楼临遣之。承范进言：“闻黄巢拥数十万之众，鼓行而西，齐克让以饥卒万人依托关外，复遣臣以二千馀人屯于关上，又未闻馈饷之计，以此拒贼，臣窃寒心，愿陛下趣诸道精兵，早为继援。”上曰：“卿辈第行，兵寻至矣。”丁丑，承范等至华州。会刺史裴虔馀徙宣歙观察使，军民皆逃入华山，城中索然，州库唯尘埃鼠迹，赖仓中犹有米千馀斛，军士裹三日粮而行。

十二月庚辰朔，承范等至潼关，搜菁中，得村民百许，使运石汲水，为守御之备。与齐克让军皆绝粮，士卒莫有斗志。是日，黄巢前锋军抵关下，白旗满野，不见其际。克让与战，贼小却。俄而巢至，举军大呼，声振河、华。克让力战，自午至酉始解，士卒饥甚，遂喧噪，烧营而溃，克让走入关。关左有谷，平日禁人往来，以榷征税，谓之“禁坑”。贼至仓猝，官军忘守之，溃兵自谷而入，谷中灌木寿藤茂密如织，一夕践为坦涂。承范尽散其锱囊以给士卒，遣使上表告急，称“臣离京六日，甲卒未增一人，馈饷未闻影响。到关之日，巨寇已来，以二千馀人拒六十万众，外军饥溃，蹋开禁坑。臣之失守，鼎镬甘心。朝廷谋臣，愧颜何寄。或闻陛下已议西巡，苟銮舆一动，则上下土崩。臣敢以犹生之躯，奋冒死之语，愿与近密及宰臣熟议，未可轻动。急征兵以救关防，则高祖、太宗之业庶几犹可扶持，使黄巢继安禄山之亡，微臣胜哥舒翰之死。”

辛巳，贼急攻潼关，承范悉力拒之，自寅及申，关上矢尽，投石以击之。关外有天堑，贼驱民千馀人入其中，掘土填之，须臾即平，引兵而度。夜，纵火焚关楼俱尽。承范分兵八百人，使王师会守禁坑，比至，贼已入矣。壬午旦，贼夹攻潼关，关上兵皆溃，师会自杀。承范变服，帅馀众脱走。至野狐泉，遇奉天援兵二千继至，承范曰：“汝来晚矣。”博野、凤翔军还至渭桥，见所募新军衣裘温鲜，怒曰：“此辈何功而然，我曹反冻馁。”遂掠之，更为贼乡导以趣长安。

贼之攻潼关也，朝廷以前京兆尹萧廪为东道转运粮料使，廪称疾，请休官，贬贺州司户。

黄巢入华州，留其将乔钤守之，河中留后王重荣请降于贼。癸未，制以巢为天平节度使。甲申，以翰林学士承旨、尚书左丞王徽为户部侍郎，翰林学士、户部侍郎裴澈为工部侍郎，并同平章事。以卢携为太子宾客分司。田令孜闻黄巢已入关，恐天子责已，乃归罪于携而贬之，荐徽、澈为相。是夕，携饮药死。澈，休之从子也。

百官退朝，闻乱兵入城，布路窜匿。田令孜帅神策兵五百奉帝自金光门出，惟福、穆、泽、寿四王及妃嫔数人从行，百官皆莫知之。上奔驰昼夜不息，从官多不能及。车驾既去，军士及坊市民竞入府库盗金帛。

晡时，黄巢前锋将柴存入长安，金吾大将军张直方帅文武数十人迎巢于霸上。巢乘金装肩舆，其徒皆被发，约以红缯，衣锦绣，执兵以从，甲骑如流，辎重塞涂，千里络绎不绝。民夹道聚观，尚让历谕之曰：“黄王起兵，本为百姓，非如李氏不爱汝曹，汝但安居毋恐。”巢馆于田令孜第。其徒为盗久，不胜富，见贫者，往往施与之。居数日，各出大掠，焚市肆，杀人满街，巢不能禁。尤憎官吏，得者皆杀之。

上趣骆谷，凤翔节度使郑畋谒上于道次，请车驾留凤翔。上曰：“朕不欲密迩巨寇，且幸兴元，征兵以图收复。卿东捍贼锋，西抚诸蕃，纠合邻道，勉建大勋。”畋曰：“道路梗涩，奏报难通，请得便宜从事。”许之。戊子，上至婿水，诏牛勖、杨师立、陈敬瑄，谕以京城不守，且幸兴元，若贼势犹盛，将幸成都，宜豫为备拟。

庚寅，黄巢杀唐宗室在长安者无遗类。

辛卯，巢始入宫。壬辰，巢即皇帝位于含元殿，画皂缯为衮衣，击战鼓数百以代金石之乐。登丹凤楼，下赦书。国号大齐，改元金统。谓广明之号，去唐下体而着黄家日月，以为已符瑞。唐官三品已上悉停任，四品以下位如故。以妻曹氏为皇后。以尚让为太尉兼中书令，赵璋兼侍中，崔璆、杨希古并同平章事，孟楷、盖洪为左右仆射、知左右军事，费传古为枢密使。以太常博士皮日休为翰林学士。璆，邠之子也，时罢浙东观察使在长安，巢得而相之。

诸葛爽以代北行营屯栎阳，黄巢将砀山朱温屯东渭桥，巢使温诱说之，爽遂降于巢。巢以诸葛爽为河阳节度使。爽赴镇，罗元杲发兵拒之，士卒皆弃甲迎爽，元杲逃奔行在。

郑畋还凤翔，召将佐议拒贼。皆曰：“贼势方炽，且宜从容以俟兵集，乃图收复。”畋曰：“诸君劝畋臣贼乎。”因闷绝仆地，甃伤其面，自午至明旦，尚未能言。会巢使者以赦书至，监军袁敬宗与将佐序立宣示，代畋草表署名以谢巢。监军与巢使者宴，乐奏，将佐以下皆哭。使者怪之，幕客孙储曰：“以相公风痹不能来，故悲耳。”民间闻者无不泣。畋闻之曰：“吾固知人心尚未厌唐，贼授首无日矣。”乃刺指血为表，遣所亲间道诣行在。召将佐谕以逆顺，皆听命，复刺血与盟。然后完城堑，缮器械，训士卒，密约邻道合兵讨贼，邻道皆许诺，发兵会于凤翔。时禁军分镇关中者尚数万，闻天子幸蜀，无所归，畋使人招之，皆往从畋，畋分财以结其心，军势大振。

丁酉，车驾至兴元，诏诸道各出全军收复京师。

己亥，黄巢下令，百官诣赵璋第投名衔者复其官。豆卢瑑、崔沆及左仆射于琮、右仆射刘邺、太子少师裴谂、御史中丞赵濛、刑部侍郎李溥、京兆尹李汤扈从不及，匿民间，巢搜获，皆杀之。广德公主曰：“我唐室之女，誓与于仆射俱死。”执贼刃不置，贼并杀之。发卢携尸，戮之于市。将作监郑綦、库部郎中郑系义不臣贼，举家自杀。左金吾大将军张直方虽臣于巢，多纳亡命，匿公卿于复壁，巢杀之。

初，枢密使杨复恭荐处士河间张浚，拜太常博士，迁度支员外郎。黄巢逼潼关，浚避乱商山。上幸兴元，道中无供顿，汉阴令李康以骡负糗粮数百驮献之，从行军士始得食。上问康“卿为县令，何能如是。”对曰：“臣不及此，乃张浚员外教臣。”上召浚诣行在，拜兵部郎中。

义武节度使王处存闻长安失守，号哭累日，不俟诏命，举军入援，遣二千人间道诣兴元卫车驾。

黄巢遣使调发河中，前后数百人，吏民不胜其苦。王重荣谓众曰：“始吾屈节以纾军府之患，今调财不已，又将征兵，吾亡无日矣，不如发兵拒之。”众皆以为然，乃悉驱巢使者杀之。巢遣其将朱温自同州，弟黄邺自华州合兵击河中。重荣与战，大破之，获粮仗四十馀船，遣使与王处存结盟，引兵营于渭北。陈敬瑄闻车驾出幸，遣步骑三千奉迎，表请幸成都。时从兵浸多，兴元储偫不丰，田令孜亦劝上，上从之。

中和元年春正月，车驾发兴元。辛未，上至绵州，东川节度使杨师立谒见。壬申，以工部侍郎、判度支萧遘同平章事。郑畋约前朔方节度使唐弘夫、泾原节度使程宗楚同讨黄巢。巢遣

其将王晖赍诏召畋，畋斩之，遣其子凝绩诣行在，凝绩追及上于汉州。丁丑，车驾至成都，馆于府舍。上遣中使趣高骈讨黄巢，道路相望，骈终不出兵。上至蜀，犹冀骈立功，诏骈巡内刺史及诸将有功者，自监察至常侍，听以墨敕除讫奏闻。

二月己卯朔，以太子少师王铎守司徒兼门下侍郎、同平章事。丙申，加郑畋同平章事。加淮南节度使高骈东面都统。加河东节度使郑从谠兼侍中，依前行营招讨使。

代北监军陈景思帅沙陀酋长李友金及萨葛、安庆、吐谷浑诸部入援京师。至绛州，将济河，绛州刺史瞿稹，亦沙陀也，谓景思曰：“贼势方盛，未可轻进，不若且还代北募兵。”遂与景思俱还雁门。

以枢密使杨复光为京城西南面行营都监。

黄巢以朱温为东南面行营都虞候，将兵攻邓州，三月辛亥，陷之，执刺史赵戎，因戍邓州以扼荆、襄。

壬子，加陈敬瑄同平章事。甲寅，敬瑄奏遣左黄头军使李鋋将兵击黄巢。

辛酉，以郑畋为京城四面诸军行营都统，赐畋诏“凡蕃、汉将士赴难有功者，并听以墨敕除官。”畋奏以泾原节度使程宗楚为副都统，前朔方节度使唐弘弘夫为行军司马。黄巢遣其将尚让、王播帅众五万寇凤翔，畋使弘夫伏兵要害，自以兵数千，多张旗帜，疏陈于高冈。贼以畋书生，轻之，鼓行而前，无复行伍。伏发，贼大败于龙尾陂，斩首二万馀级，伏尸数十里。

有书尚书省门为诗以嘲贼者，尚让怒，应在省官及门卒，悉抉目倒悬之，大索城中能为诗者尽杀之，识字者给贱役，凡杀三千馀人。

瞿稹、李友金至代州募兵，逾旬得三万人，皆北方杂胡，屯于崞西，犷悍暴横，稹与友金不能制。友金乃说陈景思曰：“今虽有众数万，苟无威望之将以统之，终无成功。吾兄司徒父子，勇略过人，为众所服，骠骑诚奏天子，赦其罪，召以为帅，则代北之人一麾响应，狂贼不足平也。”景思以为然，遣使诣行在言之，诏如所请。友金以五百骑赍诏诣达靼迎之，李克用帅达靼诸部万人赴之。

群臣追从车驾者稍稍集成都，南、北司朝者近二百人，诸道及四夷贡献不绝，蜀中府库充实，与京师无异，赏赐不乏，士卒欣悦。

黄巢得王徽，逼以官，徽阳喑不从。月馀，逃奔河中，遣人间道奉绢表诣行在。诏以徽为兵部尚书。前夏绥节度使诸葛爽复自河阳奉表自归，即以为河阳节度使。宥州刺史拓跋思恭，本党项羌也，纠合夷夏兵会鄜延节度使李孝昌于鄜州，同盟讨贼。

奉天镇使齐克俭遣使诣郑畋求自效。甲子，畋檄天下藩镇，合兵讨贼。时天子在蜀，诏令不通，天下谓朝廷不能复振，及得畋檄，争发兵应之。贼惧，不敢复窥京西。

夏四月戊寅朔，加王铎兼侍中。以拓跋思恭权知夏绥节度使。

黄巢以其将王玫为邠宁节度使，邠州通塞镇将朱玫起兵诛之，让别将李重古为节度使，自将兵讨巢。是时唐弘夫屯渭北，王重荣屯沙苑，王处存屯渭桥，拓跋思恭屯武功，郑畋屯盩厔。弘夫乘龙尾之捷，进薄长安。

壬午，黄巢帅众东走，程宗楚先自延秋门入，弘夫继至，处存帅锐卒五千夜入城。坊市民喜，争讙呼出迎官军，或以瓦砾击贼，或拾箭以供官军。宗楚等恐诸将分其功，不报凤翔、鄜、夏。军士释兵入第舍，掠金帛、妓妾。处存令军士首系白{须巾}为号，坊市少年或窃其号以掠人。贼露宿霸上，诇知官军不整，且诸军不相继，引兵还袭之，自诸门分入，大战长安中，宗楚、弘夫死。军士重负不能走，是以甚败，死者什八九。处存收馀众还营。

丁亥，巢复入长安，怒民之助官军，纵兵屠杀，流血成川，谓之“洗城”。于是诸军皆退，贼势愈炽。贼所署同州刺史王溥、华州刺史乔谦、商州刺史宋岩，闻巢弃长安，皆帅众奔邓州，朱温斩溥、谦、释岩使还商州。

庚寅，拓跋思恭、李孝昌与贼战于王桥，不利。诏以河中留后王重荣为节度使。贼众上黄巢尊号曰承天应运启圣睿文宣武皇帝。

有双雉集广陵府舍，占者以为野鸟来集，城邑将空之兆。高骈恶之，乃移檄四方，云将入讨黄巢，悉发巡内兵八万，舟二千艘，旌旗甲兵甚盛。五月乙未，出屯东塘。诸将数请行期，骈托风涛为阻，或云时日不利，竟不发。

黄巢之克长安也，忠武节度使周岌降之。岌尝夜宴，急召监军杨复光，左右曰：“周公臣贼，将不利于内侍，不可往。”复光曰：“事已如此，义不图全。”即诣之。酒酣，岌言及本朝，复光泣下，良久曰：“丈夫所感者恩义耳。公自匹夫为公侯，奈何舍十八叶天子而臣贼乎。”岌亦流涕，曰：“吾不能独拒贼，故貌奉而心图之。今日召公，正为此耳。”因沥酒为盟。是日，复光遣其养子守亮杀贼使者于驿。时秦宗权据蔡州，不从岌命，复光将忠武兵三千诣蔡州，说宗权同举兵讨巢。宗权遣其将王淑将兵三千从复光击邓州，逗留不进，复光斩之，并其军。分忠武八千人为八都，遣牙将鹿晏弘、晋晖、王建、韩建、张造、李师泰、庞从等八人将之。王建，舞阳人。韩建，长社人。晏弘、晖、造、师泰，皆许州人也。复光帅八都与朱温战，败之，遂克邓州，逐北至蓝桥而还。

昭义节度使高浔会王重荣攻华州，克之。六月戊戌，以郑畋为司空兼门下侍郎、同平章事，都统如故。

邠宁节度副使朱玫屯兴平，黄巢将王播围兴平，玫退屯奉天及龙尾陂。

西川黄头军使李鋋将万人，巩咸将五千人屯兴平，为二寨，与黄巢战，屡捷。陈敬瑄遣神机营使高仁厚将二千人益之。

初，车驾至成都，蜀军赏钱人三缗。田令孜为行在都指挥处置使，每四方贡金帛，辄颁赐从驾诸军无虚月，不复及蜀军，蜀军颇有怨言。秋七月丙寅，令孜宴土客都头，以金杯行酒，因赐之，诸都头皆拜而受。西川黄头军使郭琪独不受，起言曰：“诸将月受俸料，丰赡有馀，常思难报，岂敢无厌。顾蜀军与诸军同宿卫，而赏赉悬殊，颇有觖望，恐万一致变。愿军容减诸将之赐以均蜀军，使土客如一，则上下幸甚。”令孜默然有间，曰：“汝尝有何功。”对曰：“琪生长山东，征戍边鄙，尝与党项十七战，契丹十馀战，金创满身。又尝征吐谷浑，伤胁肠出，线缝复战。”令孜乃自酌酒于别樽以赐琪。琪知其毒，不得已，再拜饮之。归，杀一婢，吮其血以解毒。吐黑汁数升。遂帅所部作乱，丁卯，焚掠坊市。令孜奉天子保东城，闭门登楼，命诸军击之。琪引兵还营，陈敬瑄命都押牙安金山将兵攻之，琪夜突围出，奔广都。

上日夕专与宦官同处，议天下事，待外臣殊疏薄。庚午，左拾遗孟昭图上疏，以为“治安之代，遐迩犹应同心，多难之时，中外尤当一体。去冬车驾西幸，不告南司，遂使宰相、仆射以下悉为贼所屠，独北司平善。况今朝臣至者，皆胃死崎岖，远奉君亲，所宜自兹同休等戚。伏见前夕黄头军作乱，陛下独与令孜、敬瑄及诸内臣闭门登楼，并不召王铎以下及收朝臣入城。翌日，又不对宰相，亦不宣慰朝臣。臣备位谏官，至今未知圣躬安否，况疏冗乎。傥群臣不顾君上，罪固当诛。若陛下不恤群臣，于义安在。夫天下者，高祖、太宗之天下，非北司之天下。天子者，四海九州岛之天子，非北司之天子。北司未必尽可信，南司未必尽无用。岂天子与宰相了无关涉，朝臣皆若路人。如此，恐收复之期，尚劳宸虑，尸禄之士，得以晏安。臣躬被宠荣，职在裨益，虽遂事不谏，而来者可追。”疏入，令孜屏不奏。辛未，矫诏贬昭图嘉州司户，遣人沉于蟆颐津，闻者气寒而莫敢言。

鄜延节度使李孝昌、权夏州节度使拓跋思恭屯东渭桥，黄巢遣朱温拒之。

以义武节度使王处存为东南面行营招讨使，以邠宁节度副使朱玫为节度使。

秋八月，高浔与黄巢将李详战于石桥，浔败，奔河中，详乘胜复取华州。巢以详为华州刺史。以权知夏绥节度使拓跋思恭为节度使。

九月，李孝昌、拓跋思恭与尚让、朱温战于东渭桥，不利，引去。

初，高骈与镇海节度使周宝俱出神策军，骈以兄事宝。及骈先贵，有功，浸轻之。既而封壤相邻，数争细故，遂有隙。骈檄宝入援京师，宝具舟师以俟之，怪其久不行。访诸幕客，或曰：“高公幸朝廷多故，有并吞江东之志，声云入援，其实未必非图我也，宜为备。”宝未之信，使人觇骈，殊无北上意。会骈使人约宝面瓜洲议军事，宝遂以言者为然，辞疾不往。且谓使者曰：“吾非李康，高公复欲作家门功勋以欺朝廷邪。”骈怒，复遣使责宝“何敢轻侮大臣。”宝诟之曰：“彼此夹江为节度使，汝为大臣，我岂坊门卒邪。”由是遂为深仇。骈留东塘百馀日，诏屡趣之，骈上表托以宝及浙东观察使刘汉宏将为后患。辛亥，复罢兵还府，其实无赴难心，但欲禳雉集之异耳。

忠武监军杨复光屯武功。凤翔行军司马李昌言将本军屯兴平。时凤翔仓库虚竭，犒赏稍薄，粮馈不继。昌言知府中兵少，因激怒其众，冬十月，引军还袭府城。郑畋登城与士卒言，其众皆下马罗拜曰：“相公诚无负我曹。”畋曰：“行军苟能戢兵爱人，为国灭贼，亦可以顺守矣。”乃以留务委之，即日西赴行在。

天平节度使曹全晸与贼战死，军中立其兄子存实为留后。十一月，孟楷、朱温袭鄜、夏二军于富平，二军败，奔归本道。

郑畋至凤州，累表辞位。诏以畋为太子少傅分司，以李昌言为凤翔节度行营招讨使。十二月，以感化留后时溥为节度使。赐夏州号定难军。

王铎以高骈为诸道都统无心讨贼，自以身为首相，发愤请行，恳款流涕，至于再三，上许之。

二年春正月辛亥，以王铎兼中书令，充诸道行营都都统，权知义成节度使，俟罢兵复还政府。高骈但领盐铁转运使，罢其都统及诸使。听王铎自辟将佐，以太子少师崔安潜为副都统。辛未，以周岌、王重荣为都都统左右司马，诸葛爽及宣武节度使康实为左右先锋使，时溥为催遣纲运租赋防遏使。以右神策观军容使西门思恭为诸道行营都都监。又以王处存、李孝昌、拓跋思恭为京城东北西面都统，以杨复光为南面行营都监使。又以中书舍人郑昌图为义成节度行军司马，给事中郑畯为判官，直弘文馆王搏为推官，司勋员外郎裴贽为掌书记。昌图，从谠之从祖兄弟。畯，畋之弟。搏，玙之曾孙。贽，坦之子也。又以陕虢观察使王重盈为东面都供军使。重盈，重荣之兄也。

黄巢以朱温为同州刺史，令温自取之。二月，同州刺史米诚奔河中，温遂据之。

己卯，以太子少傅分司郑畋为司空兼门下侍郎、同平章事，召诣行在，军务一以咨之。以王铎兼判户部事。朱温寇河中，王重荣击败之。以李昌言为京城西面都统，朱玫为河南都统。

以右神策将军齐克俭为左右神策军、内外八镇兼博野奉天节度使。赐鄜坊军号保大。

夏四月，王铎将两川、兴元之军屯灵感寺，泾原屯京西，易定、河中屯渭北，邠宁、凤翔屯兴平，保大、定难屯渭桥，忠武屯武功，官军四集。黄巢势日蹙，号令所行，不出同、华。民避乱，皆入深山筑栅自保，农事俱废，长安城中斗米直三十缗。贼买人于官军以为粮，官军或执山栅之民鬻之，直数百缗，以肥瘠论价。

五月，加淮南节度使高骈兼侍中，罢其盐铁转运使。骈既失兵柄，又解利权，攘袂大诟，遣幕僚顾云草表自诉，言辞不逊。其略曰：“是陛下不用微臣，固非微臣有负陛下。”又曰：“奸臣未悟，陛下犹迷，不思宗庙之焚烧，不痛园陵之阙毁。”又曰：“王铎偾军之将，崔安潜在蜀贪黩，岂二儒生能戢强兵。”又曰：“今之所用，上至帅臣，下及裨将，以臣所料，悉可坐擒。”又曰：“无使百代有抱恨之臣，千古留刮席之耻。臣但虑寇生东土，刘氏复兴，即轵道之灾，岂独往日。”又曰：“今贤人在野，憸人满朝，致陛下为亡国之君，此子等计将安出。”上命郑畋草诏切责之。其略曰：“绾利则牢盆在手，主兵则都统当权。直至京北、京西、神策诸镇，悉在指挥之下，可知董制之权。而又贵作司徒，荣为太尉，以为不用，如何为用乎。”又曰：“朕缘久付卿兵柄，不能翦荡元凶，自天长漏网过淮，不出一兵袭逐，奄残京国，首尾三年。广陵之师，未离封部，忠臣积望，勇士兴讥，所以擢用元臣，诛夷巨寇。”又曰：“从来倚仗之意，一旦控告无门，凝睇东南，惟增凄恻。”又曰：“谢玄破苻坚于肥水，裴度平元济于淮西，未必儒臣不如武将。”又曰：“宗庙焚烧，园陵开毁，龟玉毁椟，谁之过与。”又曰：“奸臣未悟之言，何人肯认。陛下犹迷之语，朕不敢当。”又曰：“卿尚不能缚黄巢于天长，安能坐擒诸将。”又曰：“卿云刘氏复兴，不知谁为魁首。比朕于刘玄、子婴，何太诬罔。”又曰：“况天步未倾，皇纲尚整，三灵不昧，百度俱存，君臣之礼仪，上下之名分，所宜遵守，未可堕陵。朕虽冲人，安得轻侮。”骈臣节既亏，自是贡赋遂绝。

黄巢攻兴平，兴平诸军退屯奉天。秋七月，以保大留后东方逵为节度使，充京城东面行营招讨使。

八月，黄巢所署同州防御使朱温屡请益兵以捍河中，知右军事孟楷抑之，不报。温见巢兵势日蹙，知其将亡，亲将胡真、谢瞳劝温归国。九月丙戌，温杀其监军严实，举州降王重荣。温以舅事重荣，王铎承制以温为同华节度使，使瞳奉表诣行在。瞳，福州人也。李祥以重荣待温厚，亦欲归之，为监军所告，黄巢杀之，以其弟思邺为华州刺史。

冬十月，以朱温为右金吾大将军、河中行营招讨使，赐名全忠。以平卢大将王敬武为留后。时诸道兵皆会关中讨黄巢，独平卢不至，王铎遣都统判官、谏议大夫张浚往说之。敬武已受黄巢官爵，不出迎，浚见敬武责之曰：“公为天子藩臣，侮慢诏使。不能事上，何以使下。”敬武愕然，谢之。既宣诏，将士皆不应，浚徐谕之曰：“人生当先晓逆顺，次知利害。黄巢前日贩盐虏耳，公等舍累叶天子而臣之，果何利哉。今天下勤王之师皆集京畿，而淄青独不至。一日贼平，天子返正，公等何面见天下之人乎。不亟往分功各，取富贵，后悔无及矣。”将士皆改容引咎，顾谓敬武曰：“谏议之言是也。”敬武即发兵从浚而西。

黄巢兵势尚强，王重荣患之，谓行营都监杨复光曰：“臣贼则负国，讨贼则力不足，奈何。”复光曰：“雁门李仆射骁勇，有强兵，其家尊与吾先人尝共事相善，彼亦有徇国之志，所以不至者，以与河东结隙耳。诚以朝旨谕郑公而召之，必来，来则贼不足平矣。”东面宣慰使王徽亦以为然。时王铎在河中，乃以墨敕召李克用，谕郑从谠。十一月，克用将沙陀万七千自岚、石路趣河中。

李详旧卒共逐黄思邺，推华阴镇使王遇为主，以华州降王重荣。王铎承制以遇为刺史。

十二月，以忻、代等州留后李克用为雁门节度使。李克用将兵四万至河中，遣从父弟克修先将兵五百济河尝贼。初，克用弟克让为南山寺僧所杀，其仆浑进通归于黄巢。自高浔之败，诸军皆畏贼，莫敢进。及克用军至，贼惮之曰：“鸦军至矣，当避其锋。”克用皆衣黑，故谓之鸦军。巢乃捕南山寺僧十馀人，遣使赍诏书及重赂，因浑进通诣克用以求和。克用杀僧，哭克让，受其赂以分诸将，焚其诏书，归其使者，引兵自夏阳渡河，军于同州。

三年春正月，李克用将李存真败黄揆于沙苑。己巳，克用进屯沙苑。揆，巢之弟也。王铎承制以克用为东北面行营都统，以杨复光为东面都统监军使，陈景思为北面都统监军使。乙亥，制以中书令充诸道行营都统王铎为义成节度使，令赴镇。田令孜欲归重北司，称铎讨黄巢久无功，卒用杨复光策，召沙陀而破之，故罢铎兵柄以悦复光。又以副都统崔安潜为东都留守，以都都监西门思恭为右神策中尉，充诸道租庸兼催促诸道进军等使。令孜自以建议幸蜀，收传国宝、列圣真容、散家财犒军为己功，令宰相、藩镇共请加赏。上以令孜为十军兼十二卫观军容使。

二月壬子，李克用进军干坑，与河中、易定、忠武军合。尚让将十五万众屯于梁田陂，明日，大战，自午至晡，贼大败，俘斩数万，伏尸三十里。巢将王璠、黄揆袭华州，据之，王遇亡去。甲子，李克用进围华州，黄思邺、黄揆婴城固守，克用分骑屯渭北。

加凤翔节度使李昌言同平章事。

黄巢兵数败，食复尽，阴为遁计，发兵三万扼蓝田道。三月壬申，遣尚让将兵救华州。李克用、王重荣引兵逆战于零口，破之。克用进军渭桥，骑军在渭北，克用每夜令其将薛志勤、康君立潜入长安，燔积聚，斩虏而还，贼中大惊。

己丑，以河中行营招讨副使朱全忠为宣武节度使，俟克复长安，令赴镇。癸巳，李克用等拔华州，黄揆弃城走。

夏四月，李克用与忠武将庞从、河中将白志迁等引兵先进，与黄巢军战于渭南，一日三战，皆捷。义成、义武等诸军继之，贼众大奔。甲辰，克用等自光泰门入京师，黄巢力战不胜，焚宫室遁去。贼死及降者甚众，官军暴掠，无异于贼，长安室屋及民所存无几。巢自蓝田入商山，多遗珍宝于路，官军争取之，不急追，贼遂逸去。

杨复光遣使告捷，百官入贺。诏留忠武等军二万人，委大明宫留守王徽及京畿制置使田从异部分，守卫长安。五月，加朱玫、李克用、东方逵同平章事。升陕州为节度，以王重盈为节度使。又建延州为保塞军，以保大行军司马、延州刺史李孝恭为节度使。克用时年二十八，于诸将最少，而破黄巢复长安，功第一，兵势最强，诸将皆畏之。克用一目微眇，时人谓之“独眼龙”。

诏以崔璆家贵身显，为黄巢相，首尾三载，不逃不隐，于所在斩之。

黄巢使其骁将孟楷将万人为前锋，击蔡州，节度使秦宗权逆战而败。贼进攻其城，宗权遂称臣于巢，与之连兵。

初，巢在长安，陈州刺史宛丘赵犨谓将佐曰：“巢不死长安，必东走，陈其冲也。且巢素与忠武为仇，不可不为之备。”乃完城堑，缮甲兵，积刍粟，六十里之内民有资粮者，悉徙之入城。多募勇士，使其弟昶珝、子麓林分将之。孟楷既下蔡州，移兵击陈，军于项城。犨先示之弱，伺其无备袭击之，杀获殆尽，生擒楷，斩之。巢闻楷死，惊恐，悉众屯溵水。六月，与秦宗权合兵围陈州，掘堑五重，百道攻之。陈人大恐，犨谕之曰：“忠武素着义勇，陈州号为劲兵，况吾家久食陈禄，誓与此州存亡。男子当求生于死中，且徇国而死，不愈于臣贼而生乎。有异议者斩。”数引锐兵开门出击贼，破之。巢益怒，营于州北，立宫室、百司，为持久之计。时民间无积聚，贼掠人为粮，生投于碓硙，并骨食之，号给粮之处曰：“舂磨寨”。纵兵四掠，自河南、许、汝、唐、邓、孟、郑、汴、曹、濮、徐、兖等数十州，咸被其毒。

宣武节度使朱全忠帅所部数百人赴镇，秋七月丁卯，至汴州。时汴宋荐饥，公私穷竭，内外骄军难制，外为大敌所攻，无日不战，众心危惧，而全忠勇气益振。诏以黄巢未平，加全忠东北面都招讨使。

以李克用为河东节度使，召郑从谠诣行在。克用乃自东道过榆次，诣雁门省其父。司徒、门下、同平章事郑畋罢为太子太保。九月，感化节度使时溥营于溵水，加溥东面兵马都统。

十二月，赵犨遣人间道求救于邻道，于是周岌、时溥、朱全忠皆引兵救之。全忠与黄巢之党战于鹿邑，败之，斩首二千馀级，遂引兵入亳州而据之。

四年。黄巢兵尚强，周岌、时溥、朱全忠不能支，共求救于河东节度使李克用。二月，克用将蕃、汉兵五万出天井关。河阳节度使诸葛爽辞以河桥不全，屯兵万善以拒之。克用乃还兵自陕、河中渡河而东。

三月，朱全忠击黄巢瓦子塞，拔之。巢将陕人李唐宾、楚丘王虔裕降于全忠。

黄巢围陈州几三百日，赵犨兄弟与之大小数百战，虽兵食将尽，而众心益固。李克用会许、汴、徐、兖之军于陈州。时尚让屯太康，夏四月癸巳，诸军进拔太康。黄思邺屯西华，诸军复攻之，思邺走。黄巢闻之惧，退军故阳里，陈州围始解。

朱全忠闻巢将至，引军还大梁。五月癸亥，大雨，平地三尺，黄巢营为水所漂，且闻李克用至，遂引兵东北趋汴州，屠尉氏。尚让以骁骑五千进逼大梁，至于繁台。宣武将丰人朱珍、南华庞师古击却之。全忠复告急于李克用。丙寅，克用与忠武都监使田从异发许州，戊辰，追及黄巢于中牟北王满渡，乘其半济，奋击，大破之，杀万馀人，贼遂溃。尚让率其众降时溥，别将临晋李谠、曲周霍存、甄城葛从周、冤句张归霸及从弟归厚帅其众降朱全忠。巢逾汴而北，己巳，克用追击之于封丘，又破之。庚午夜，复大雨，贼惊惧东走，克用追之，过胙城、匡城。巢收馀众近千人，东奔兖州。辛未，克用追至冤句，骑能属者才数百人，昼夜行二百馀里，人马疲乏，粮尽，乃还汴州欲裹粮复追之，获巢幼子及乘舆、器服、符印，得所掠男女万人，悉纵遣之。

庚辰，时溥遣其将李师悦将兵万人追黄巢。

六月甲辰，武宁将李师悦与尚让追黄巢至瑕丘，败之。巢众殆尽，走至狼虎谷，丙午，巢甥林言斩巢兄弟、妻子首，将诣时溥，遇沙陀博野军，夺之，并斩言首以献于溥。

秋七月壬午，时溥遣使献黄巢及家人首并姬妾，上御大玄楼受之。宣问姬妾“汝曹皆勋贵子女，世受国恩，何为从贼。”其居首者对曰：“狂贼凶逆，国家以百万之众，失守宗祧，播迁巴、蜀。今陛下以不能拒贼责一女子，置公卿将相于何地乎。”上不复问，皆戮之于市。人争与之酒，其馀皆悲怖昏醉，居首者独不饮不泣，至于就刑，神色肃然。

上以长安宫室焚毁，故久留蜀未归。王徽知京兆尹事，招抚流散，户口稍归，复缮治宫室，百司粗有绪。冬十月，关东藩镇表请车驾还京师。

十二月，凤翔节度使李昌言病，表弟昌符知留后。昌言薨，制以昌符为凤翔节度使。

时黄巢虽平，秦宗权复炽，命将出兵，寇掠邻道，陈彦侵淮南，秦贤侵江南，秦诰陷襄、唐、邓，孙儒陷东都、孟、陕、虢，张晊陷汝、郑，卢瑭攻汴、宋，所至屠翦焚荡，殆无孑遗。其残暴又甚于巢，军行未始转粮，车载盐尸以从。北至卫、滑，西及关、辅，东尽青、齐，南出江、淮，州镇存者仅保一城，极目千里，无复烟火。上将还长安，畏宗权为患。

光启元年春正月戊午，下诏招抚之。己卯，车驾发成都，陈敬瑄送至汉州而还。二月丙申，至凤翔，三月丁卯，至京师。荆棘满城，孤兔纵横，上凄然不乐。己巳，赦天下，改元。时朝廷号令所在，惟河西、山南、剑南、岭南数十州而已。

唐僖宗光启元年。初，田令孜在蜀募新军五十四都，每都千人，分隶两神策，为十军以统之，又南牙、北司官共万馀员。是时藩镇各专租税，河南北、江淮无覆上供，三司转运无调发之所，度支惟收京畿、同、华、凤翔等数州租税，不能赡，赏赉不时，士卒有怨言。令孜患之，不知所出。先是，安邑、解县两池盐皆隶盐铁，置官榷之。中和以来，河中节度使王重荣专之，岁献三千车以供国用。令孜奏复如旧制隶盐铁。夏四月，令孜自兼两池榷盐使，收其利以赡军。重荣上章论诉不已。遣中使往谕之，重荣不可。时令孜多遣亲信觇藩镇，有不附己者，辄图之。令孜养子匡祐使河中，重荣待之甚厚，而匡祐傲甚，举军皆愤怒。重荣乃数令孜罪恶，责其无礼，监军为讲解，仅得脱去。匡祐归以告令孜，劝图之。五月，令孜徙重荣为泰宁节度使，以泰宁节度使齐克让为义武节度使，以义武节度使王处存为河中节度使，仍诏李克用以河东军援处存赴镇。

王重荣自以有复京城功，为田令孜所摈，不肯之兖州，累表论令孜离间君臣，数令孜十罪。令孜结邠宁节度使朱玫、凤翔节度使李昌符以抗之。王处存亦上言：“幽、镇兵新退，臣未敢离易、定。且王重荣无罪，有大功于国，不宜轻有改易，摇藩镇心。”诏趣其上道。八月，处存引军至晋州，刺史冀君武闭城不内而还。

冬十月，王重荣求救于李克用，克用方怨朝廷不罪朱全忠，克用怨全忠事见《诸诸相攻》。选兵市马，聚结诸胡，议攻汴州。报曰：“待吾先灭全忠，还扫鼠辈如秋叶耳。”重荣曰：“待公自关东还，吾为虏矣。不若先除君侧之恶，退擒全忠易矣。”时朱玫、李昌符亦阴附朱全忠，克用乃上言：“玫、昌符与全忠相表里，欲共灭臣。臣不得不自救，己集蕃、汉兵十五万，决以来年济河，自渭北讨二镇。不近京城，保无惊扰。既诛二镇，乃旋师灭全忠，以雪仇耻。”上遣使者谕释，冠盖相望。

朱玫欲朝廷讨克用，数遣人潜入京城，烧积聚，或刺杀近侍，声云克用所为，于是京师震恐，日有讹言。令孜遣玫、昌符将本军及神策、鄜延、灵夏等军合三万人屯沙苑，以讨王重荣。重荣发兵拒之，告急于克用，克用引兵赴之。十一月，重荣遣兵攻同州，刺史郭璋出战，败死。重荣与玫等相守月馀，克用兵至，与重荣俱壁沙苑，表请诛令孜及玫、昌符。诏和解之，克用不听。十二月癸酉，合战，玫、昌符大败，各走还本镇，溃军所过焚掠。克用进逼京城，乙亥夜，令孜奉天子自开远门出幸凤翔。初，黄巢焚长安宫室而去，诸道兵入城纵掠，焚府寺、民居什六七，王徽累年补葺，仅完一二，至是复为乱兵焚掠，无孑遗矣。

二年春正月，李克用还军河中，与王重荣同表请大驾还宫，因罪状田令孜，请诛之。上覆以飞龙使杨复恭为枢密使。戊子，令孜请上幸兴元，上不从。是夜，令孜引兵入宫，劫上幸宝鸡，黄门卫士从者才数百人，宰相朝臣皆不知。翰林学士承旨杜让能宿直禁中，闻之，步追乘舆，出城十馀里，得人所遗马，无羁勒，解带系颈而乘之，独追及上于宝鸡。明日，乃有太子少保孔纬等数人继至。让能，审权之子。纬，戣之孙也。宗正奉太庙神主，至鄠，遇盗，皆失之。朝士追乘舆者至盩厔，为乱兵所掠，衣装殆尽。庚寅，上以孔纬为御史大夫，使还召百官，上留宝鸡以待之。

时田令孜弄权，再致播迁，天下共忿疾之。朱玫、李昌符亦耻为之用，且惮李克用、王重荣之强，更与之合。萧遘因邠宁奏事判官李松年至凤翔，遣诏朱玫亟迎车驾，癸巳，玫引步骑五千至凤翔。孔纬诣宰相，欲宣诏召之。萧遘、裴澈以令孜在上侧，不欲往，辞疾不见。纬令台吏趣百官诣行在，皆辞以无袍笏。纬召三院御史，泣谓“布衣新旧有急，犹当赴之，岂有天子蒙尘，为人臣子累召而不往者邪。”御史请办装数日而行，纬拂衣起曰：“吾妻病垂死且不顾，诸君善自为谋，请从此辞。”乃诣李昌符请骑卫送至行在，昌符义之，赠装钱，遣骑送之。

邠宁、凤翔兵追逼乘舆，败神策指挥使杨晟于潘氏，钲鼓之声闻于行宫。田令孜奉上发宝鸡，留禁军守石鼻为后拒。置感义军于兴、凤二州，以杨晟为节度使，守散关。时军民杂糅，锋镝纵横，以神策军使王建、晋晖为清道斩斫使。建以长剑五百前驱奋击，乘舆乃得前。上以传国宝授建，使负之以从，登大散岭。李昌符焚阁道丈馀，将摧折，王建扶掖上自烟焰中跃过。夜宿板下，上枕建膝而寝。既觉，始进食，解御袍赐建曰：“以其有泪痕故也。”车驾才入散关，朱玫已围宝鸡。石鼻军溃，玫长驱攻散关，不克。嗣襄王煴，肃宗之玄孙也，有疾，从上不及，留遵涂驿，为玫所得，与之俱还凤翔。庚戌，李克用还太原。

二月，王重荣、朱玫、李昌符覆上表请诛田令孜。朱玫、李昌符使山南西道节度使石君涉栅绝险要，烧邮驿，上由他道以进，山谷崎岖，邠军迫其后，危殆者数四，仅得达山南。三月壬午，石君涉弃镇逃归朱玫。癸未，凤翔百官萧遘等罪状田令孜及其党韦昭度，请诛之。初，昭度因供奉僧澈结宦官，得为相。澈师知玄鄙澈所为，昭度每与同列诣知玄，皆拜之，知玄揖使诣澈啜茶。山南西道监军冯翊严遵美迎上于西县，丙申，车驾至兴元。

戊戌，以御史大夫孔纬、翰林学士承旨兵部尚书杜让能并为兵部侍郎、同平章事。保銮都将李鋋等败邠军于凤州。诏加王重荣应接粮料使，使调本道谷十五万斛以继国用。重荣表称令孜未诛，不奉诏。以尚书左丞卢渥为户部尚书，充山南西道留后。以严遵美为内枢密使。遣王建帅部兵戍三泉，晋晖及神策军使张造帅四都兵屯黑水，修栈道以通往来。以建遥领壁州刺史。将帅遥领州镇自此始。

朱玫以田令孜在天子左右，终不可去，言于萧遘曰：“主上播迁六年，中原将士冒矢石，百姓供馈饷，战死饿死，什减七八，仅能复京城。天下方喜车驾还宫，主上更以勤王之功为敕使之荣，委以大权，使坠纲纪，骚扰藩镇，召乱生祸。玫昨奉尊命来迎大驾，不蒙信察，反类胁君。吾辈报国之心极矣，战贼之力殚矣，安能垂头弭耳，受制于阍寺手哉。李氏孙尚多，相公盍改图以利社稷乎。”遘曰：“主上践阼十馀年，无大过恶，正以令孜专权肘腋，致坐不安席，上每言之，流涕不已。近日上初无行意，令孜陈兵帐前，迫胁以行，不容俟旦。罪皆在令孜，人谁不知。足下尽心王室，止有引兵还镇，拜表迎銮。废立重事，伊、霍所难，遘不敢闻命。”玫出，宣言曰：“我立李氏一王，敢异议者斩。”

夏四月壬子，玫逼凤翔，百官奉襄王煴权监军国事，承制封拜、指挥，仍遣大臣入蜀迎驾，盟百官于石鼻驿。玫使萧遘为册文，遘辞以文思荒落，乃使兵部侍郎、判户部郑昌图为之。乙卯，煴受册。玫自兼左右神策十军使，帅百官奉煴还京师，以郑昌图同平章事、判度支盐铁户部，各置副使，三司之事一以委焉。河中百官崔安潜等上襄王笺，贺受册。

田令孜自知不为天下所容，乃荐枢密使杨复恭为左神策中尉、观军容使，自除西川监军使，往依陈敬瑄。复恭斥令孜之党，出王建为利州刺史，晋晖为集州刺史，张造为万州刺史，李师泰为忠州刺史。

五月，朱玫以中书侍郎、同平章事萧遘为太子太保，自加侍中、诸道盐铁转运等使。加裴澈判度支，郑昌图判户部。以淮南节度使高骈兼中书令，充江淮盐铁转运等使、诸道行营兵马都统，淮南右都押牙、和州刺史吕用之为岭南东道节度使。大行封拜，以悦藩镇。遣吏部侍郎夏侯潭宣谕河北，户部侍郎杨陟宣谕江淮诸藩镇，受其命者什六七，高骈仍奉笺劝进。

初，凤翔节度使李昌符与朱玫同谋立襄王，既而玫自为宰相，专权，昌符怒，不受其官，更通表兴元。诏加昌符检校司徒。

朱玫遣其将王行瑜将邠宁、河西兵五万追乘舆，感义节度使杨晟战数却，弃散关走，行瑜进屯凤州。

是时诸道贡赋多之长安，不之兴元，从官卫士皆乏食，上涕泣，不知为计。杜让能言于上曰：“杨复光与王重荣同破黄巢，复京城，相亲善，复恭其兄也。若遣重臣往谕以大义，且致复恭之意，宜有回虑归国之理。”上从之，遣右谏议大夫刘崇望使于河中，赍诏谕重荣。重荣即听命，遣使表献绢十万匹，且请讨朱玫以自赎。

戊戌，襄王煴遣使者至晋阳，赐李克用诏，言：“上至半涂，六军变扰，苍黄晏驾，吾为藩镇所推，今已受册。”朱玫亦与克用书，克用闻其谋皆出于玫，大怒。大将盖寓说克用曰：“銮舆播迁，天下皆归咎于我。今不诛玫黜李煴，无以自湔洗。”克用从之，燔诏书，囚使者，移檄邻道，称“玫敢欺藩方，明言晏驾。当道己发蕃、汉三万兵进讨凶逆，当共立大功。”寓，蔚州人也。

六月，以扈跸都将杨守亮为金商节度、京畿制置使，将兵二万出金州，与王重荣、克用共讨朱玫。守亮本姓訾，名亮，曹州人，与弟信皆为杨复光假子，更名守亮、守信。

李克用遣使奉表，称“方发兵济河，除凶逆，迎车驾，愿诏诸道与臣协力。”先是，山南之人皆言克用与朱玫合，人情恟惧。表至，上出示从官，并谕山南诸镇，由是帖然。然克用表犹以朱全忠为言，上使杨复恭以书谕之，云：“俟三辅事宁，别有进止”。

秋七月，王行瑜进攻兴州，感义节度使杨晟弃镇走，据文州，诏保銮都将李鋋、扈跸都将李茂贞、陈佩屯大唐峰以拒之。茂贞，博野人，本姓宋，名文通，以功赐姓名。

九月，朱玫将张行实攻大唐峰，李鋋等击却之。金吾将军满存与邠军战，破之，复取兴州，进守万仞寨。

长安百官太子太师裴璩等劝进于襄王煴，冬十月，煴即皇帝位，改元建贞，遥尊上为太上元皇圣帝。十一月，田令孜至成都请寻医，许之。十二月戊寅，诸军拔凤州，以满存为凤州防御使。

杨复恭檄关中，称“得朱玫首者，以静难节度使赏之。”王行瑜战数败，恐获罪于朱玫，与其下谋曰：“今无功，归亦死，曷若与汝曹斩玫首，定京城，迎大驾，取邠宁节钺乎。”众从之。甲寅，行瑜自凤州擅引兵归京师。玫方视事，闻之怒，召行瑜责之曰：“汝擅归，欲反邪。”行瑜曰：“吾不反，欲诛反者朱玫耳。”遂擒斩之，并杀其党数百人。诸军大乱，焚掠京城，士民无衣，冻死者蔽地。裴澈、郑昌图帅百官二百馀人奉襄王奔河中，王重荣诈为迎奉，执煴杀之，囚澈、昌图，百官死者殆半。

王重荣函襄王煴首送行在，刑部请御兴元城南门献馘，百官毕贺。太常博士殷盈孙议，以为“煴为贼臣所逼，正以不能死节为罪耳。礼，公族罪在大辟，君为之素服不举。今煴已就诛，宜废为庶人，令所在葬其首其。献馘称贺之礼，请俟朱玫首至而行之。”从之。盈孙，侑之孙也。

三年春正月，以邠州都将王行瑜为静难军节度使，扈跸都头李茂贞领武定节度使，扈跸都头杨守宗为金商节度使，右卫大将军顾彦朗为东川节度使，金商节度使杨守亮为山南西道节度使。二月戊辰，削夺三川都监田令孜官爵，长流端州。然令孜依陈敬瑄，竟不行。

三月癸未，诏伪宰相萧遘、郑昌图、裴澈，于所在集众斩之，皆死于岐山。时朝士受煴官甚众，法司皆处以极法。杜让能力争之，免者什七八。

壬辰，车驾至凤翔，节度使李昌符恐车驾还京，虽不治前过，恩赏必疏，乃以宫室未完，固请驻跸府舍，从之。

夏六月戊申，天威都头杨守立与凤翔节度使李昌符争道，麾下相驱，帝命中使谕之，不止。是夕，宿卫皆严兵为备。己酉，昌符拥兵烧行宫，庚戌，复攻大安门。守立与昌符战于通衢，昌符兵败，帅麾下走保陇州。杜让能闻难，挺身步入侍上。韦昭度质其家于军中，誓诛反贼，故军士力战而胜之。守立，复恭之假子也。壬子，以扈驾都将武定节度使李茂贞为陇州招讨使，以讨昌符。

秋八月壬寅朔，李茂贞奏陇州刺史薛知筹以城降，斩李昌符，灭其族。丙子，以李茂贞同平章事，充凤翔节度使。以韦昭度守太保兼侍中。

文德元年春二月乙亥，上不豫，壬午，发凤翔，己丑，至长安。庚寅，赦天下，改元。以韦昭度为中书令。三月己亥，上疾复作，壬寅，大渐。皇弟吉王保长而贤，群臣属望。十五军观军容使杨复恭请立其弟寿王杰。是日下诏，立杰为皇太弟，监军国事。右军中尉刘季述遣兵迎杰于六王宅，入居少阳院，宰相以下就见之。癸卯，上崩于灵符殿。遗制，太弟杰更名敏，以韦昭度摄冢宰。昭宗即位，体貌明粹，有英气，喜文学，以僖宗威令不振，朝廷日卑，有恢复前烈之志，尊礼大臣，梦想贤豪，践阼之始，中外忻忻焉。冬十月辛卯，葬惠圣恭定孝皇帝于靖陵，庙号僖宗。

昭宗龙纪元年。上将祀圆丘。故事，中尉、枢密皆衤癸衫侍从。禧宗之世已具襕笏，至是，又令有司制法服。孔纬及谏官、礼官皆以为不可，上出手札谕之曰：“卿等所论至当。事有从权，勿以小瑕遂妨大礼。”于是宦官始服剑佩侍祠。冬十一月己酉，祀圆丘，赦天下。

上在藩邸，素疾宦官。及即位，杨复恭恃援立功，所为多不法，上意不平，政事多谋于宰相，孔纬、张浚劝上举大中故事抑宦者权。复恭常乘肩舆至太极殿。他日，上与宰相言及四方反者，孔纬曰：“陛下左右有将反者，况四方乎。”上矍然问之，纬指复恭曰：“复恭陛下家奴，乃肩舆造前殿，多养壮士为假子，使典禁兵，或为方镇，非反而何。”复恭曰：“子壮士欲以收士心，卫国家，岂反耶。”上曰：“卿欲卫国家，何不使姓李而姓杨乎。”复恭无以对。

复恭假子天威军使杨守立本姓胡，名弘立，勇冠六军，人皆畏之。上欲讨复恭，恐守立作乱，谓复恭曰：“朕欲得卿胡子在左右。”复恭见守立于上，上赐姓名李顺节，使掌六军管钥，不期年，擢至天武都头，领镇海节度使，俄加同平章事。及谢日，台吏申请班见百僚，孔纬判不集。顺节至中书，色不悦。他日，语微及之，纬曰：“宰相师长百僚，故有班见。相公职为都头，而于政事堂班见百僚，于意安乎。”顺节不敢复言。朱全忠求领盐铁，孔纬独执以为不可，谓进奏吏曰：“朱公须此职，非兴兵不可。”全忠乃止。

大顺二年秋八月，六军十二卫观军容使、左军中尉杨复恭总宿卫兵，专制朝政，诸假子皆为节度使、刺史，又养宦官子六百人，皆为监军。假子龙剑节度使守贞、武定节度使守忠不输贡赋，上表讪薄朝廷。上舅王环求节度使，上访于复恭，复恭以为不可。环怒，诟之。环出入禁中，颇用事，复恭恶之，奏以为黔南节度使。至吉柏津，令山南西道节度使杨守亮覆诸江中，宗族、宾客皆死，以舟败闻。上知复恭所为，深恨之。

李顺节既宠贵，与复恭争权，尽以复恭阴事告上，上乃出复恭为凤翔监军。复恭愠怼，不肯行，称疾，求致仕。九月乙卯，以复恭为上将军，致仕，赐以几杖。使者致诏命还，复恭潜遣心腹张绾刺杀之。

冬十月，杨复恭居第近玉山营，假子守信为玉山军使，数往省之。或告复恭与守信谋反，乙酉，上御安喜门，陈兵自卫，命天威都将李顺节、神策军使李守节将兵攻其第。张绾帅家众拒战，守信引兵助之，顺节等不能克。丙戌，禁军守含光门，俟其开，欲出掠两市，遇刘崇望，立马谕之曰：“天子亲在街东督战，汝曹皆宿卫之士，当于楼前杀贼立功，勿贪小利，自取恶名。”众皆曰：“诺。”遂从崇望而东。守信之众望见兵来，遂溃走。守信与复恭挈其族自通化门出，趣兴元，永安都头权安追之，擒张绾，斩之。复恭至兴元，杨守亮、杨守忠、杨守贞及绵州刺史杨守厚同举兵拒朝廷，以讨李顺节为名。守厚，亦复恭假子也。

十二月，天威都将李顺节恃恩骄横，出入常以兵自随。两军中尉刘景宣、西门君遂恶之，白上，恐其作乱。戊子，二人以诏召顺节，顺节入至银台门，二人邀顺节于仗舍坐语，供奉官似先知自后斩其首，从者大噪而出。于是天威、捧日、登封三都大掠永宁坊，至暮乃定。百官表贺。

杨守亮欲自金商袭京师，昭信防御使冯行袭逆击，大破之。

景福元年春正月，凤翔李茂贞、静难王行瑜、镇国韩建、同州王行约、秦州李茂庄五节度使上言：“杨守亮容匿叛臣杨复恭，请出军讨之，乞加茂贞山南西道招讨使。”朝议以茂贞得山南不可复制，下诏和解之，皆不听。

二月，李茂贞、王行瑜擅举兵击兴元。茂贞表求招讨使不已，遗杜让能、西门君遂书，陵蔑朝廷。上意不能容，御延英，召宰相、谏官议之。时宦者有阴与二镇相表里者，宰相相顾不敢言，上不悦。给事中牛徽曰：“先朝多难，茂贞诚有翊卫之功。诸杨阻兵，亟出攻讨，其志亦在疾恶，但不当不俟诏命耳。比闻兵过山南，杀伤至多。陛下傥不以招讨使授之，使用国法约束，则山南之民尽矣。”上曰：“此言是也。”乃以茂贞为山南西道招讨使。

夏四月，天威军使贾德晟以李顺节之死，颇怨愤，西门君遂恶之，奏而杀之。德晟麾下千馀骑奔凤翔，李茂贞由是益强。五月，加邠宁节度使王行瑜兼中书令。

秋七月己巳，李茂贞克凤州，感义节度使满存奔兴元。茂贞又取兴、洋二州，皆表其子弟镇之。

八月辛丑，李茂贞攻拔兴元，杨复恭、杨守亮、杨守信、杨守贞、杨守忠、满存奔阆州。茂贞表其子继密权知兴元府事。

二年春正月，凤翔节度使李茂贞自请镇兴元。诏以茂贞为山南西道兼武定节度使，以中书侍郎、同平章事徐彦若同平章事，充凤翔节度使，又割果、阆二州隶武定军。茂贞欲兼得凤翔，不奉诏。

秋七月，李茂贞恃功骄横，上表及遗杜让能书，辞语不逊。上怒，欲讨之。茂贞又上表，略曰：“陛下贵为万乘，不能庇元舅之一身，尊极九州，不能戮复恭之一竖。”又曰：“今朝廷但观强弱，不计是非。”又曰：“约衰残而行法，随盛壮以加恩，体物锱铢，看人衡纩。”又曰：“军情易变，戎马难羁，唯虑甸服生灵，因兹受祸，未审乘舆播越，自此何之。”上益怒，决讨茂贞，命杜让能专掌其事。让能谏曰：“陛下初临大宝，国步未夷，茂贞近在国门，臣愚以为未宜与之构怨，万一不克，悔之无及。”上曰：“王室日卑，号令不出国门，此乃志士愤恨之秋。药弗瞑眩，厥疾弗瘳。朕不能甘心为孱懦之主，愔愔度日，坐视陵夷。卿但为朕调兵食，朕自委诸王用兵，成败不以责卿。”让能曰：“陛下必欲行之，则中外大臣共宜协力以成圣志，不当独以任臣。”上曰：“卿位居元辅，与朕同休戚，无宜避事。”让能泣曰：“臣岂敢避事。况陛下所欲行者，宪宗之志也，顾时有所未可，势有所不能耳。但恐他日臣徒受晁错之诛，不能弭七国之祸也。敢不奉诏，以死继之。”上乃命让能留中书，计划调度，月馀不归。崔昭纬阴结邠、岐，为之耳目，让能朝发一言，二镇夕必知之。李茂贞使其党纠合市人数百千人，拥观军容使西门君遂马诉曰：“岐帅无罪，不宜致讨，使百姓涂炭。”君遂曰：“此宰相事，非吾所及。”市人又邀崔昭纬、郑延昌肩舆诉之，二相曰：“兹事主上专委杜太尉，吾曹不预知。”市人因乱投瓦石，二相下车走匿民家，仅自免，丧堂印及朝服。上命捕其唱帅者诛之，用兵之意益坚。京师民或亡匿山谷，严刑所不能禁。八月，以嗣覃王嗣周为京西招讨使，神策大将军李鐬副之。

九月乙亥，覃王嗣周帅禁军三万送凤翔节度使徐彦若赴镇，军于兴平。李茂贞、王行瑜合兵近六万，军于盩厔以拒之。禁军皆新募市井少年，茂贞、行瑜所将皆边兵百战之馀，壬午，茂贞等进逼兴平，禁军皆望风逃溃。茂贞等乘胜进攻三桥，京师大震，士民奔散，市人复守阙请诛首议用兵者。崔昭纬心害太尉、门下侍郎、同平章事杜让能，密遗茂贞书曰：“用兵非主上意，皆出于杜太尉耳。”甲申，茂贞陈于临皋驿，表让能罪，请诛之。让能言于上曰：“臣固先言之矣，请以臣为解。”上涕下不自禁，曰：“与卿诀矣。”是日，贬让能梧州刺史，制辞略曰：“弃卿士之臧谋，构藩垣之深衅，咨询之际，证执弥坚。”又流观军容使西门君遂于儋州，内枢密使李周潼于崖州，段诩于驩州。乙酉，上御安福门斩君遂、周潼、诩，再贬让能雷州司户。遣使谓茂贞曰：“惑朕举兵者三人也，非让能之罪。”以内侍骆全瓘、刘景宣为左右军中尉。

壬辰，以东都留守韦昭度为司徒、门下侍郎、同平章事，御史中丞崔胤为户部侍郎、同平章事。胤，慎由之子也，外宽弘而内巧险，与崔昭纬深相结，故得为相。季父安潜谓所亲曰：“吾父兄刻苦以立门户，终为缁郎所坏。”缁郎，胤小字也。

李茂贞勒兵不解，请诛杜让能然后还镇，崔昭纬复从而挤之。冬十月，赐让能及其弟户部侍郎弘徽自尽。复下诏布告中外，称“让能举枉错直，爱憎系于一时。鬻狱卖官，聚敛逾于巨万。”自是朝廷动息皆禀于邠、岐，南北司往往依附二镇，以邀恩泽。有崔鋋、王超者，为二镇判官，凡天子有所可否，其不逞者，辄诉于鋋、超，二人则教茂贞、行瑜上章论之，朝廷小有依违，其辞语已不逊。

制复以茂贞为凤翔节度使兼山南西道节度使、守中书令，于是茂贞尽有凤翔、兴元、洋、陇、秦等十五州之地。以徐彦若为御史大夫。

邠宁节度使、守侍中兼中书令王行瑜求为尚书令。韦昭度密奏称“太宗以尚书令执政，遂登大位，自是不以授人臣。惟郭子仪以大功拜尚书令，终身避让。行瑜安可轻议。”十一月，以行瑜为太师，赐号尚父，仍赐铁券。

干宁元年春正月，李茂贞入朝，大陈兵自卫，数日归镇。

六月戊午，以翰林学士承旨、礼部尚书李溪同平章事。方宣制，水部郎中、知制诰刘崇鲁出班掠麻恸哭。上召崇鲁问其故，对言：“溪奸邪，依附杨复恭、西门君遂得在翰林，无相业，恐危社稷。”溪竟罢为太子少傅。溪，墉之孙也。上师溪为文，崔昭纬恐溪为相，分已权，故使崇鲁沮之。溪十表自讼，丑诋崇鲁“父符受赃枉法，事觉自杀。弟崇望与杨复恭深交。崇鲁庭拜田令孜，为朱玫作劝进表，乃云臣交结内臣，何异抱赃唱贼。且故事，絁巾縿带，不入禁庭。臣果不才，崇鲁自应上章论列，岂于正殿恸哭。为国不祥，无人臣礼，乞正其罪”。诏停崇鲁见任，溪犹上表不已，乞行诛窜，表数千言，诟詈无所不至。

秋七月，李茂贞遣兵攻阆州，拔之，杨复恭、杨守亮、杨守信帅其族党犯围走。杨复恭、守亮、守信将自商山奔河东，至乾元，遇华州兵，获之。八月，韩建献于阙下，斩于独柳。李茂贞献复恭遗守亮书，诉致仕之由云：“承天门乃隋家旧业，大侄但积粟训兵，勿贡献。吾于荆榛中立寿王，才得尊位。废定策国老，有如此负心门生天子。”

二年。崔昭纬与李茂贞、王行瑜深相结，得天子过失，朝廷机事，悉以告之。邠宁节度副使崔鋋，昭纬之族也，李溪再入相，昭纬使鋋告行瑜曰：“曏者尚书令之命已行矣，而韦昭度沮之。今又引李溪为同列，相与荧惑圣听，恐复有杜太尉之事。”行瑜乃与茂贞表称溪奸邪，昭度无相业，宜罢居散秩。上报曰：“军旅之事，朕则与藩镇图之。至于命相，当出朕怀。”行瑜等论列不已，三月，溪复罢为太子少师。

王珂，李克用之婿也。克用表重荣有功于国，请赐其子珂节钺。王珙厚结王行瑜、李茂贞、韩建三帅，更上表称珂非王氏子，请以珂为陕州，珙为河中。上谕以先已允克用之奏，不许。

初，王行瑜求尚书令不获，由是怨朝廷。畿内有八镇兵，隶左右军。合阳镇近华州，韩建求之。良原镇近邠州，王行瑜求之。宦官曰：“此天子禁军，何可得也。”王珂、王珙争河中，行瑜、建及茂贞皆为珙请，不能得，耻之。珙使人语三帅曰：“珂不受代，而与河东婚姻，必为诸公不利，请讨之。”行瑜使其弟匡国节度使行约攻河中，珂求救于李克用。行瑜乃与茂贞、建各将精兵数千入朝。五月，至京师，坊市皆窜匿，上御安福门以待之，三帅盛陈甲兵，拜伏舞蹈于门下。上临轩，亲诘之曰：“卿辈不奏请俟报，辄称兵入京城，其志欲何为乎。若不能事朕，今日请避贤路。”行瑜、茂贞流汗不能言，独韩建粗述入朝之由。上与三帅宴，三帅奏称“南北司互有朋党，堕紊朝政。韦昭度讨西川失策，李溪作相不合众心，请诛之。”上未之许。是日，行瑜等杀昭度、溪于都亭驿，又杀枢密使康尚弼及宦官数人。又言：“王珂、王珙嫡庶不分，请除王珙河中，徙王行约于陕，王珂于同州。”上皆许之。始，三帅谋废上，立吉王保。至是闻李克用已起兵于河东，行瑜、茂贞各留兵三千宿卫京师，与建皆辞还镇。李克用闻三镇兵犯阙，即日遣使十三辈发北部兵，期以来月渡河入关。

六月辛卯，以前均州刺史孔纬、绣州司户张浚并为太子宾客。壬辰，以纬为吏部尚书，复其阶爵，癸巳，拜司空兼门下侍郎、同平章事。以张浚为兵部尚书、诸道租庸使。时纬居华州，浚居长水，上以崔昭纬等外交藩镇，朋党相倾，思得骨鲠之士，故骤用纬、浚。纬以有疾，扶舆至京师，见上，涕泣固辞，上不许。张浚、孔纬谪徙事见《诸镇相攻》。

李克用大举蕃、汉兵南下，上表称王行瑜、李茂贞、韩建称兵犯阙，贼害大臣，请讨之，又移檄三镇，行瑜等大惧。克用军至绛州，刺史王瑶闭城拒之。克用进攻，旬日拔之，斩瑶于军门，杀城中违拒者千馀人。秋七月丙辰朔，克用至河中，王珂迎谒于路。

匡国节度使王行约败于朝邑，戊午，行约弃同州走，己未，至京师。行约弟行实时为左军指挥使，帅众与行约大掠西市。行实奏称同、华已没，沙陀将至，请车驾幸邠州。庚申，枢密使骆全瓘奏请车驾幸凤翔，上曰：“朕得克用表，尚驻军河中。就使沙陀至此，朕自有以枝梧，卿等但各抚本军，勿令摇动。”

右军指挥使李继鹏，茂贞假子也，本姓名阎圭，与骆全瓘谋劫上幸凤翔。中尉刘景宣与王行实知之，欲劫上幸邠州。孔纬面折景宣，以为不可轻离宫阙。向晚，继鹏连奏请车驾出幸，于是王行约引左军攻右军，鼓噪震地。上闻乱，登承天楼欲谕止之，捧日都头李筠将本军于楼前侍卫。李继鹏以凤翔兵攻筠，矢拂御衣，着于楼桷，左右扶上下楼。继鹏复纵火焚宫门，烟炎蔽天。时有盐州六都兵屯京师，素为两军所惮，上急召令入卫。既至，两军退走，各归邠州及凤翔。城中大乱，互相剽掠，上与诸王及亲近幸李筠营，护跸都头李居实帅众继至。

或传王行瑜、李茂贞欲自来迎车驾，上惧为所迫，辛酉，以筠、居实两都兵自卫，出启夏门趣南山，宿莎城镇。士民追从车驾者数十万人，比至谷口，暍死者三之一，夜复为盗所掠，哭声震山谷。时百官多扈从不及，户部尚书、判度支及盐铁转运使薛王知柔独先至，上命权知中书事及置顿使。

壬戌，李克用入同州。崔昭纬、徐彦若、王搏至莎城。甲子，上徙幸石门镇，命薛王知柔与知枢密院刘光裕还京城，制置守卫宫禁。丙寅，李克用遣节度判官王环奉表问起居。丁卯，上遣内侍郗廷昱赍诏诣李克用军，令与王珂各发万骑同赴新平，又诏彰义节度使张𫔍以泾原兵控扼凤翔。

李克用遣兵攻华州，韩建登城呼曰：“仆于李公未尝失礼，何为见攻。”克用使谓之曰：“公为人臣，逼逐天子。公为有礼，孰为无礼者乎。”会郗廷昱至，言李茂贞将兵三万至盩厔，王行瑜将兵至兴平，皆欲迎车驾。克用乃释华州之围，移兵营渭桥。

以薛王知柔为清海节度使、同平章事，仍权知京兆尹、判度支、充盐铁转运使，俟反日赴镇。

上在南山旬馀，士民从车驾避乱者日相惊曰：“邠、岐兵至矣。”上遣延王戒丕诣河中趣李克用令进兵。壬午，克用发河中。八月，上遣供奉官张承业诣克用军。承业，同州人，屡奉使于克用，因留监其军。己丑，克用进军渭桥，遣其将李存真为前锋。辛卯，拔永寿，又遣史俨将三千骑诣石门侍卫。癸巳，遣李存信、存审会保大节度使李思孝攻王行瑜梨园寨，擒其将王令陶等献于行在。思孝本姓拓跋，思恭之弟也。李茂贞惧，斩李继鹏，传首行在。上表请罪，且遣使求和于克用。上覆遣延王戒丕、丹王允谕克用，令且赦茂贞，并力讨行瑜，俟其殄平，当更与卿议之。且命二王拜克用为兄。

戊戌，削夺王行瑜官爵。癸卯，以李克用为邠宁四面行营都招讨使，保大节度使李思孝为北面招讨使，定难节度使李思谏为东面招讨使，彰义节度使张𫔍为西面招讨使。克用遣其子存勖诣行在，年十一，上奇其状貌，抚之曰：“儿方为国之栋梁，他日宜尽忠于吾家。”克用表请上还京，上许之。令克用遣骑三千驻三桥为备御。辛亥，车驾还京师。壬子，司空兼门下侍郎、同平章事崔昭纬罢为右仆射。以护国留后王珂、卢龙留后刘仁恭各为本镇节度使。

时宫室焚毁，未暇完葺，上寓居尚书省，百官往往无袍笏仆马。以李克用为行营都统。九月癸亥，孔纬薨。

李克用急攻梨园，王行瑜求救于李茂贞，茂贞遣兵万人屯龙泉镇，自将兵三万屯咸阳之旁。克用请诏茂贞归镇，仍削夺其官爵，欲分兵讨之。上以茂贞自诛继鹏，前已赦宥，不可复削夺诛讨，但诏归镇，仍令克用与之和解。以昭义节度使李罕之检校侍中，充邠宁四面行营副都统。史俨败邠宁兵于云阳，擒云阳镇使王令诲等，献之。

冬十月丙戌，河东将李存真败邠宁军于梨园北，杀千馀人。自是梨园闭壁不敢出。贬右仆射崔昭纬为梧州司马。魏国夫人陈氏，才色冠后宫，上以赐李克用。

克用令李罕之、李存信等急攻梨园。城中食尽，弃城走。罕之等邀击之，所杀万馀人，克梨园等三寨，获王行瑜子知进及大将李元福等。克用进屯梨园。庚寅，王行约、王行实烧宁州遁去。克用奏请以匡国节度使苏文建为静难节度使，趣令赴镇，且理宁州，招抚降人。

上迁居大内。

王行瑜以精甲五千守龙泉寨，李克用攻之。李茂贞以兵五千救之，营于镇西。李罕之击凤翔兵，走之，十一月丁巳，拔龙泉寨。行瑜走入邠州，遣使请降于李克用。

李克用引兵逼邠州，王行瑜登城号哭，谓克用曰：“行瑜无罪，迫胁乘舆，皆李茂贞及李继鹏所为，请移兵问凤翔，行瑜愿束身归朝。”克用曰：“王尚父，何恭之甚。仆受诏讨三贼臣，公预其一，束身归朝，非仆所得专也。”丁卯，行瑜挈族弃城走，克用入邠州，封府库，抚居人，命指挥使高爽权巡抚军城，奏趣苏文建赴镇。行瑜走至庆州境，部下斩行瑜，传首。

李克用旋军渭北。加静难节度使苏文建同平章事。

十二月乙酉，李克用军于云阳。乙未，进克用爵晋王，加李罕之兼侍中，以河东大将盖寓领容管观察使，自馀克用将佐子孙并进官爵。

李克用遣掌书记李袭吉入谢恩，密言于上曰：“比年以来，关辅不宁，乘此胜势，遂取凤翔，一劳永逸，时不可失。臣屯军渭北，专俟进止。”上谋于贵近，或曰：“茂贞覆灭，则沙陀大盛，朝廷危矣。”上乃赐克用诏，褒其忠款，而言：“不臣之状，行瑜为甚。自朕出幸以来，茂贞、韩建自知其罪，不忘国恩，职贡相继，且当休兵息民。”克用奉诏而止。既而私于诏使曰：“观朝廷之意，似疑克用有异心也。然不去茂贞，关中无安宁之日。”又诏免克用入朝，将佐或言：“今密迩阙廷，岂可不入见天子。”克用犹豫未决，盖寓言于克用曰：“曏者王行瑜辈纵兵狂悖，致銮舆播越，百姓奔散。今天子还未安席，人心尚危，大王若引兵渡渭，窃恐复惊骇都邑。人臣尽忠，在于勤王，不在入觐，愿熟图之。”克用笑曰：“盖寓尚不欲吾入朝，况天下之人乎。”乃表称“臣总帅大军，不敢径入朝觐，且惧部落士卒侵扰渭北居人。”辛亥，引兵东归。表至京师，上下始安，诏赐河东士卒钱三十万缗。克用既去，李茂贞骄横如故，河西州县多为茂贞所据，以其将胡敬璋为河西节度使。

三年夏五月戊子，遣中使赐崔昭纬死，行至荆南追及，斩之，中外咸以为快。

初，李克用屯渭北，李茂贞、韩建惮之，事朝廷礼甚恭。克用去，二镇贡献渐疏，表章骄慢。上自石门还，于神策两军之外，更置安圣、捧宸、保宁、宣化等军，选补码万人，使诸王将之。嗣延王戒丕、嗣覃王嗣周又自募麾下数千人。茂贞以为欲讨己，语多怨望，嫌隙日构。李茂贞亦勒兵，扬言欲诣阙讼冤，京师士民争亡匿山谷。上命通王滋及嗣周、戒丕分将诸军以卫近畿，戒丕屯三桥。茂贞遂表言：“延王无故称兵讨臣，臣今勒兵入朝请罪。”上遽遣使告急于河东。六月，茂贞引兵逼京畿，覃王与战于娄馆，官军败绩。

秋七月，茂贞进逼京师。延王戒丕曰：“今关中藩镇无可依者，不若自鄜州济河，幸太原，臣请先往告之。”辛卯，诏幸鄜州。壬辰，上出至渭北。韩建遣其子从允表请幸华州，上不许。以建为京畿都指挥、安抚制置及开通四面道路催促诸道纲运等使。而建奉表相继，上及从官亦惮远去，癸巳，至富平，遣宣徽使元公讯召建，面议去留。甲午，建诣富平见上，顿首涕泣言：“方今藩臣跋扈者非止茂贞。陛下若去宗庙园陵，远巡边鄙，臣恐车驾济河，无复还期。今华州兵力虽微，控带关辅，亦足自固。臣积聚训厉十五年矣，西距长安不远，愿陛下临之，以图兴复。”上乃从之。乙未，宿下邽，丙申，至华州，以府署为行宫。建视事于龙兴寺。茂贞遂入长安，自中和以来所葺宫室市肆，燔烧俱尽。

乙巳，以中书侍郎、同平章事崔胤同平章事，充武安节度使。上以胤，崔昭纬之党也，故出之。

丙午，以翰林学士承旨、尚书左丞陆扆为户部侍郎、同平章事。扆，陕人也。

宰相畏韩建，不敢专决政事。八月丙辰，诏建关议朝政。建上表固辞，乃止。韩建移檄诸道，令共输资粮诣行在。李克用闻之，叹曰：“去岁从馀言，岂有今日之患。”又曰：“韩建天下痴物，为贼臣，弱帝室，是不为李茂贞所擒，则为朱全忠所虏耳。”因奏将与邻道发兵入援。

上愤天下之乱，思得奇杰之士不次用之。国子博士朱朴自言得为宰相，月馀可致太平。上以为然，乙丑，以朴为左谏议大夫、同平章事。朴为人庸鄙迂僻，无他长，制出，中外大惊。丙寅，加韩建兼中书令。

九月，崔胤出镇湖南，韩建之志也。密求援于朱全忠，且教之营东都宫阙，表迎车驾。全忠与河南尹张全义表请上迁都洛阳。全忠仍请以兵二万迎车驾，且言崔胤忠臣，不宜出外。韩建惧，复奏召胤为相，遣使谕全忠以且宜安静，全忠乃止。乙未，复以胤为中书侍郎、同平章事。以翰林学士承旨、兵部侍郎崔远同平章事。远，珙弟玙之孙也。

丁酉，贬中书侍郎、同平章事陆扆为硖州刺史。崔胤恨扆代已，诬扆，云党于李茂贞而贬之。己亥，以朱朴兼判户部，凡军旅财赋之事，上一以委之。以孙偓为凤翔四面行营都统，又以前定难节度使李思谏为静难节度使兼副都统。冬十月壬子，加孙偓行营节度招讨处置等使。丁巳，以韩建知京兆尹兼把截使。戊午，李茂贞上表请罪，愿得自新，仍献助修宫室钱，韩建复佐佑之，竟不出师。

四年春正月甲申，韩建奏：“防城将张行思等告睦、济、韶、通、彭、韩、仪、陈八王谋杀臣，劫车驾幸河中。”建恶诸王典兵，故使行思等告之。上大惊，召建谕之，建称疾不入，令诸王诣建自陈。建表称“诸王忽诣臣理所，不测事端。臣详酌事体，不应与诸王相见。”又称“诸王当自避嫌疑，不可轻为举错。陛下若以友爱含容，请依旧制，令归十六宅，妙选师傅，教以诗书，不令典兵预政。”且曰：“乞散彼乌合之兵，用光《麟趾》之化。”建虑上不从，仍引麾下精兵围行宫，表疏连上。上不得已，是夕，诏诸王所领军士并纵归田里，诸王勒归十六宅，其甲兵并委韩建收掌。建又奏：“陛下选贤任能，足清祸乱，何必别置殿后四军，显有厚有薄之恩，乖无偏无党之道。且所聚皆坊市无赖奸猾之徒，平居犹思祸变，临难必不为用，而使之张弓挟刃，密迩皇舆，臣窃寒心。乞皆罢遣。”诏亦从之。于是殿后四军二万馀人悉散，天子之亲军尽矣。捧日都头李筠，石门扈从功第一，建复奏斩于大云桥。建又奏：“玄宗之末，永王璘暂出江南，遽谋不轨。代宗时吐蕃入寇，光启中朱玫乱常，皆援立宗支以系人望。今诸王衔命四方者，乞皆召还。”又奏：“诸方士出入禁庭，眩惑圣听，宜皆禁止，无得入宫。”诏悉从之。建既幽诸王于别第，知上意不悦，乃奏请立德王为太子，欲以解之。丁亥，诏立德王祐为皇太子，仍改名裕。

己亥，罢孙偓凤翔四面行营节渡等使，以副都统李思谏为宁塞节度使。

二月乙亥，门下侍郎、同平章事孙偓罢守本官，中书侍郎、同平章事朱朴罢为秘书监。朴既秉政，所言皆不效，外议沸腾。太子詹事马道殷以天文，将作监许岩士以医得幸于上，韩建诬二人以罪而杀之，且言偓、朴与二人交通，故罢相。

夏六月，李茂贞表王建攻东川，连兵累岁，不听诏命。甲寅，贬建南州刺史。乙卯，以茂贞为西川节度使。以覃王嗣周为凤翔节度使。覃王赴镇，李茂贞不受代，围覃王于奉天。秋七月，韩建移书李茂贞，茂贞解奉天之围，覃王归华州。

八月，上欲幸奉天亲讨李茂贞，令宰相议之，宰相切谏，乃止。

延王戒丕还自晋阳，韩建奏：“自陛下即位以来，与近辅交恶，皆因诸王典兵，凶徒乐祸，致銮舆不安。比者臣奏罢兵权，实虑不测之变。今闻延王、覃王尚苞阴计，愿陛下圣断不疑，制于未乱，则社稷之福。”上曰：“何至于是。”数日不报。建乃与知枢密刘季述矫制发兵围十六宅，诸王被发，或缘垣，或登屋，或升木，呼曰：“宅家救儿。”建拥通、仪、睦、济、韶、彭、韩、陈、覃、延、丹十一王至石堤谷，尽杀之，以谋反闻。

贬礼部尚书孙偓为南州司马。秘书监朱朴先贬夔州司马，再贬郴州司户。

九月，以彰义节度使张琏为凤翔西北行营招讨使，以讨李茂贞。复以王建为西州节度使、同平章事。削夺新西川节度使李茂贞官爵，复姓名宋文通。

右拾遗张道古上疏，称“国家有五危、二乱。昔汉文帝即位未几，明习国家事。今陛下登极已十年，而曾不知为君驭臣之道。太宗内安中原，外开四夷，海表之国，莫不入臣。今先朝封域日蹙几尽。臣虽微贱，窃伤陛下朝廷社稷，始为奸臣所弄，终为贼臣所有也。”上怒，贬道古施州司户，仍下诏罪状道古，宣示谏官。道古，青州人也。

光化元年春正月，上下诏罪已息兵，复李茂贞姓名、官爵，应诸道讨凤翔兵皆罢之。

李茂真、韩建皆致书于李克用，言大驾出幸累年，乞修和好，同奖王室，兼乞丁匠助修宫室。克用许之。

初，王建攻东川，顾彦晖求救于李茂贞，茂贞命将出兵救之，不暇东逼乘舆，诈称改过，与韩建共翼戴天子。又闻朱全忠营洛阳宫，累表迎车驾，茂贞、韩建惧，请修复宫阙，奉上归长安。诏以韩建为修宫阙使，诸道皆助钱及工材，建使都将蔡敬思督其役。既成，二月，建自往视之。

复以李茂贞为凤翔节度使。

秋八月庚戌，改华州为兴德府。己未，车驾发华州，壬戌，至长安。甲子，赦天下，改元。

唐僖宗中和二年。初，淮南节度使高骈好神仙，有方士吕用之坐妖党亡命归骈，骈厚待之，补以军职。用之，鄱阳茶商之子也，久客广陵，熟其人情，炉鼎之暇，颇言公私利病，骈益奇之，稍加信任。骈旧将梁缵、陈珙、冯绶、董瑾、俞公楚、姚归礼素为骈所厚，用之欲专权，浸以计去之，骈遂夺缵兵，族珙家，绶、瑾、公楚、归礼咸见疏。

用之又引其党张守一、诸葛殷共蛊惑骈。守一本沧、景村民，以术干骈，无所遇，贫困甚，用之谓曰：“但与吾同心，勿忧不富贵。”遂荐于骈骈，宠待埒于用之。殷始自鄱阳来，用之先言于骈曰：“玉皇以公职事繁重，辍左右尊神一人佐公为理，公善遇之。欲其久留，亦可縻以人间重职。”明日，殷谒见，诡辨风生，骈以为神，补盐铁剧职。骈严洁，甥侄辈未尝得接坐。殷病风疽，搔扪不替手，脓血满爪，骈独与之同席促膝，传杯器而食。左右以为言，骈曰：“神仙以此试人耳。”骈有畜犬，闻其腥秽，多来近之。骈怪之。殷笑曰：“殷尝于玉皇前见之，别来数百年犹相识。”骈与郑畋有隙，用之谓骈曰：“宰相有遣剑客来刺公者，今夕至矣。”骈大惧，问计安出。用之曰：“张先生尝学斯术，可以御之。”骈请于守一，守一许诺。乃使骈衣妇人之服，潜于他室，而守一代居骈寝榻中，夜掷铜器于阶，令铿然有声，又密以囊盛彘血洒于庭宇，如格斗之状。及旦，笑谓骈曰：“几落奴手。”骈泣谢曰：“先生于骈，乃更生之惠也。”厚酬以金宝。有萧胜者，赂用之求盐城监，骈有难色。用之曰：“用之非为胜也，近得上仙书，云有宝剑在盐城井中，须一灵官取之。以胜上仙左右之人，欲使取剑耳。”骈乃许之。胜至监数月，函一铜匕首以献，用之见，稽首曰：“此北帝所佩，得之则百里之内五兵不能犯。”骈乃饰以珠玉，常置坐隅。用之自谓磻溪真君，谓守一乃赤松子，殷乃葛将军，胜乃秦穆公之婿也。

用之又刻青石为奇字，云：“玉皇授白云先生高骈”，密令左右置道院香案。骈得之，惊喜。用之曰：“玉皇以公焚修功着，将补真官，计鸾鹤不日当降此际。用之等谪限亦满，必得陪幢节同归上清耳。”是后，骈于道院庭中刻木鹤，时着羽服跨之，日夕斋醮，炼金烧丹，费以巨万计。

用之微时，依止江阳后土庙，举动祷祈。及得志，白骈崇大其庙，极江南工材之选，每军旅大事，以少牢祷之。用之又言神仙好楼居，说骈作迎仙楼，费十五万缗，又作延和阁，高八丈。

用之每对骈呵叱风雨，仰揖空际，云有神仙过云表。骈辄随而拜之。然常厚赂骈左右，使伺骈动静，共为欺罔，骈不之悟。左右小有异议者，辄为用之陷死不旋踵，但潜抚膺鸣指，口不敢言。骈倚用之如左右手，公私大小之事皆决于用之，退贤进不肖，淫刑滥赏，骈之政事于是大坏矣。

用之知上下怨愤，恐有窃发，请置巡察使。骈即以用之领之，募险狯者百馀人，纵横闾巷间，谓之“察子”，民间呵妻詈子，靡不知之。用之欲夺人赀财，掠人妇女，辄诬以叛逆，搒掠取服，杀其人而取之，所破灭者数百家，道路以目。将吏士民虽家居，皆重足屏气。

用之又欲以兵威胁制诸将，请选募诸军骁勇之士二万人，号左右莫邪都。骈即以张守一及用之为左右莫邪军使，署置将吏如帅府，器械精利，衣装华洁，每出入，导从近千人。

用之侍妾百馀人，自奉奢靡，用度不足，辄留三司纲输其家。用之犹虑人泄其奸谋，乃言于骈曰：“神仙不难致，但恨学道者不能绝俗累，故不肯降临耳。”骈乃悉去姬妾，谢绝人事，宾客、将吏皆不得见。有不得已见之者，皆先令沐浴斋祓，然后见，拜起才毕，已复引出。由是用之得专行威福，无所忌惮，境内不复知有骈矣。

三年春三月，以淮南押牙合肥杨行愍为庐州刺史。行愍本庐州牙将，勇敢，屡有战功，都将忌之，白刺史郎幼复连使出戍于外。行愍过辞，都将以甘言悦之。问其所须，行愍曰：“正须汝头耳。”遂起斩之，并将诸营，自称八营都知兵马使。幼复不能制，荐于高骈，请以自代。骈以行愍为淮南押牙，知庐州事，朝廷因而命之。

初，吕用之因左骁雄军使俞公楚得见高骈。用之横甚，或以咎公楚，公楚数戒用之少自敛，无相累。用之衔之。右骁雄军使姚归礼气直敢言，尤疾用之所为，时面数其罪，常欲手刃之。癸未夜，用之与其党会倡家，归礼潜使人爇其室，杀貌类者数人，用之易服得免。明旦，穷治其事，获纵火者，皆骁雄之卒。用之于是日夜谮二将于骈。未几，骈使二将将骁雄卒三千袭贼于慎县，用之密以语行愍，云公楚、归礼欲袭庐州。行愍发兵掩之，二将不为备，举军尽殪。以二将谋乱告骈，骈不知用之谋，厚赏行愍。

四年春三月，高骈从子左骁卫大将军澞疏吕用之罪状二十馀幅，密以呈骈，且泣曰：“用之内则假神仙之说蛊惑尊听，外则盗节制之权残贼百姓。将佐惧死，莫之敢言。岁月浸深，羽翼将成，苟不除之，恐高氏奕代勋庸，一朝扫地矣。”因呜咽不自胜。骈曰：“汝醉邪。”命扶出。明日，以澞状示用之，用之曰：“四十郎尝以空乏见告，未获遵命，故有此憾。”因出澞手书数幅呈之。骈甚惭，遂禁澞出入。后月馀，以澞知舒州事。

群盗陈儒攻舒州，澞求救于庐州。杨行愍力不能救，谋于其将李神福。神福请不用寸刃而逐之。乃多赍旗帜，间道入舒州。顷之，引舒州兵建庐州旗帜而出，指画地形，若布大陈状，贼惧，宵遁。神福，洺州人也。久之，群盗吴迥、李本复攻舒州，澞不能守，弃城走，骈使人就杀之。杨行愍遣其将合肥陶雅、清流张训等将兵击吴迥、李本，擒斩之，以雅摄舒州刺史。秦宗权遣其弟将兵寇庐州，据舒城，杨行愍遣其将合肥田𫖳击走之。

光启二年夏四月壬子，朱玫奉襄王煴权监军国事，承制封拜。五月，以和州刺史吕用之为岭南东道节度使。用之建牙开幕，一与骈同，凡骈之腹心及将校能任事者，皆逼以从己，诸所施为，不复咨禀。骈颇疑之，阴欲夺其权，而根蒂已固，无如之何。用之知之，甚惧，访于其党前度支巡官郑杞、前知庐州事董瑾。杞曰：“此固为晚矣。”用之问策安出。杞曰：“曹孟德有言：宁我负人，无人负我。。”明日与瑾共为书一缄授用之，其语秘，人莫有知者。

冬十二月，寿州刺史张翱遣其将魏虔将万人寇庐州，庐州刺史杨行愍遣其将田𫖳、李神福、张训拒之，败虔于褚城。滁州刺史许勍袭舒州，刺史陶雅奔庐州。高骈命行愍更名行密。

三年夏四月，高骈闻秦宗权将寇淮南，遣左厢都知兵马使毕师铎将百骑屯高邮。时吕用之用事，宿将多为所诛，师铎自以黄巢降将，常自危。师铎有美妾，用之欲见之，师铎不许。用之因师铎出，窃往见之，师铎惭怒，出其妾，由是有隙。师铎将如高邮，用之待之加厚，师铎益疑惧，谓祸在旦夕。师铎子娶高邮镇遏使张神剑女，师铎密与之谋，神剑以为无是事。神剑名雄，人以其善用剑，故谓之“神剑”。时府中藉藉，亦以为师铎且受诛，其母使人语之曰：“设有是事，汝自努力前去，勿以老母、弱子为累。”师铎疑未决。

会骈子四十三郎者素恶用之，欲使师铎帅外镇将吏共疏用之罪恶，闻于其父，密使人绐之曰：“用之比来频启令公，欲因此相图，已有委曲在张尚书所，宜备之。”师铎问神剑曰：“昨夜使司有文书，翁胡不言。”神剑不寤，曰：“无之。”师铎内不自安，归营，谋于腹心，皆劝师铎起兵诛用之。师铎曰：“用之数年以来，人怨鬼怒，安知天不假手于我诛之邪。淮宁军使郑汉章，我乡人，昔归顺时副将也，素切齿于用之，闻吾谋，必喜。”乃夜与百骑潜诣汉章，汉章大喜，悉发镇兵及驱居民合千馀人从师铎至高邮。师铎诘张神剑以所得委曲，神剑惊曰：“无有。”师铎声色浸厉，神剑奋曰：“公何见事之暗。用之奸恶，天地所不容。况近者重赂权贵得岭南节度，复不行，或云谋窃据此土。使其得志，吾辈岂能握刀头事此妖物邪。要剐此数贼以谢淮海，何必多言。”汉章喜，遽命取酒，割臂血沥酒共饮之。乙巳，众推师铎为行营使，为文告天地，移书淮南境内，言诛用之及张守一、诸葛殷之意。以汉章为行营副使，神剑为都指挥使。

神剑以师铎成败未可知，请以所部留高邮，曰：“一则为公声援，二则供给粮饷。”师铎不悦。汉章曰：“张尚书谋亦善，苟终始同心，事捷之日，子女玉帛相与共之，今日岂可复相违。”师铎乃许之。戊申，师铎、汉章发高邮。庚戌，诇骑以白高骈，吕用之匿之。

毕师铎兵奄至广陵城下，城中惊扰。壬子，吕用之引麾下劲兵，诱以重赏，出城力战。师铎兵少却，用之始得断桥塞门为守备。是日，骈登延和阁，闻喧噪声，左右以师铎之变告。骈惊，急召用之诘之，用之徐对曰：“师铎之众思归，为门卫所遏，适已随宜区处，计寻退散。傥或不已，正烦玄女一力士耳，愿令公勿忧。”骈曰：“近者觉君之妄多矣，君善为之，勿使吾为周侍中。”言毕惨沮久之，用之惭懅而退。

师铎退屯山光寺，以广陵城坚兵多，甚有悔色。癸丑，遣其属孙约与其子诣宣州，乞师于观察使秦彦，且许以克城之日迎彦为帅。会师铎馆客毕慕颜自城中逃出，言：“众心离散，用之忧窘，若坚守之，不日当溃。”师铎乃悦。是日未明，骈召用之，问以事本末，用之始以实对。骈曰：“吾不欲复出兵相攻，君可选一温信大将，以我手札谕之，若其未从，当别处分。”用之退，念诸将皆仇敌，往必不利于已，甲寅，遣其所部讨击副使许戡赍骈之委曲及用之誓状并酒殽出劳师铎。师铎始亦望骈旧将劳问，得以具陈用之奸恶，披泄积愤，见戡至，大骂曰：“梁缵、韩问何在。乃使此秽物来。”戡未及发言，已牵出斩之。乙卯，师铎射书入城，用之不发，即焚之。

丁巳，用之以甲士百人入见骈于延和阁下，骈大惊，匿于寝室，久而后出，曰：“节度使所居，无故以兵入，欲反邪。”命左右驱出。用之大惧，出子城南门，举策指之曰：“吾不可复入此。”自是高、吕始判矣。

是夜，骈召其从子前左金吾卫将军杰密议军事。戊午，署杰都牢城使，泣而勉之，以亲信五百人给之。用之命诸将大索城中丁壮，无问朝士、书生，悉以白刃驱缚登城，令分立城上，自旦至暮，不得休息。又恐其与外寇通，数易其地，家人饷之，莫知所在。由是城中人亦恨师铎入城之晚也。

骈遣大将石锷以师铎幼子及其母书并骈委曲至杨子谕师铎，师铎遽遣其子还，曰：“令公但斩吕、张以示师铎，师铎不敢负恩，愿以妻子为质。”骈恐用之屠其家，收师铎母妻子置使院。

辛酉，秦彦遣其将秦稠将兵三千至杨子助师铎。壬戌，宣州军攻南门，不克。癸亥，又攻罗城东南隅，城几陷者数四。甲子，罗城西南隅守者焚战格以应师铎，师铎入城以内其众。用之帅其众千人力战子三桥北，师铎垂败，会高杰以牢城兵自子城出，欲擒用之以授师铎，用之乃开参佐门北走。骈召梁缵以昭义军百馀人保子城。乙丑，师铎纵兵大掠。骈不得已，命彻备，与师铎相见于延和阁下，交拜如宾主之仪，署师铎节度副使、行军司马，仍承制加左仆射，郑汉章等各迁官有差。

左莫邪都虞候申及，本徐州健将，入见骈，说之曰：“师铎逆党不多，诸门尚未有守者，请令公及此选元从三十人，夜自教场门出，比师铎觉之，追不及矣。然后发诸镇兵还取府城，此转祸为福也。若一二日事定，浸恐艰难，及亦不得在左右矣。”言之且泣，骈犹豫不听。及恐语泄，遂窜匿，会张雄至东塘，及往归之。

丙寅，师铎果分兵守诸门，搜捕用之亲党，悉诛之。师铎入居使院，秦稠以宣军千人分守使宅及诸仓库。丁卯，骈牒请解所任，以师铎兼判府事。

师铎遣孙约至宣城，趣秦彦过江。或说师铎曰：“仆射曏者举兵，盖以用之辈奸邪暴横，高令公坐自聋瞽，不能区理，故顺众心为一方去害。今用之既败，军府廓然，仆射宜复奉高公而佐之，但总其兵权以号令，谁敢不服。用之乃淮南一叛将耳，移书所在，立可枭擒。如此则外有推奉之名，内得兼并之实，虽朝廷闻之，亦无亏臣节。使高公聪明，必知内愧。如其不悛，乃机上肉耳。奈何以此功业付之他人，岂惟受制于人，终恐自相鱼肉。前日秦稠先守仓库，其相疑已可见。且秦司空为节度使，庐州、寿州其肯为之下乎。仆见战攻之端未有穷已，岂惟淮南之人肝脑涂地，窃恐仆射功名成败未可知也。不若及今亟止秦司空，勿使过江，彼若粗识安危，必未敢轻进。就使他日责我以负约，犹不失为高氏忠臣也。”师铎大以为不然，明日，以告郑汉章。汉章曰：“此智士也。”散求之，其人畏祸，竟不复出。

戊辰，骈迁家出居南第，师铎以甲士百人为卫，其实囚之也。是日，宣军以所求未获，焚进奉两楼数十间，宝货悉为煨烬。己巳，师铎于府厅视事，凡官吏非有兵权者皆如故，复迁骈于东第。自城陷，诸军大掠，昼夜不已。至是，师铎始以先锋使唐宏为静街使，禁止之。

骈先为盐铁使，积年不贡奉，货财在扬州者，填委如山。骈作郊天、御楼六军立仗仪服，及大殿元会、内署行幸供张器用，皆刻镂金玉、蟠龙蹙凤数十万事，悉为乱兵所掠，归于闾阎，张陈寝处其中。

庚午，获诸葛殷，杖杀之，弃尸道旁，怨家抉其目，断其舌，众以瓦石投之，须臾成冢。吕用之之败也，其党郑杞首归师铎，师铎署杞知海陵监事。杞至海陵，阴记高霸得失，闻于师铎。霸获其书，杖杞背，断手足，刳目截舌，然后斩之。

辛未，高骈密以金遗守者，毕师铎闻之，壬午，复迎骈入道院，收高氏子弟甥侄十馀人同幽之。

毕师铎之攻广陵也，吕用之诈为高骈牒，署庐州刺史杨行密行军司马，追兵入援。庐江人袁袭说行密曰：“高公昏惑，用之奸邪，师铎悖逆，凶德参会，而求兵于我，此天以淮南授明公也，趣赴之。”行密乃悉发庐州，兵复借兵于和州刺史孙端，合数千人赴之。五月，至天长。郑汉章之从师铎也，留其妻守淮口，用之帅众攻之，旬日不克，汉章引兵救之。用之闻行密至天长，引兵归之。

张神剑求货于毕师铎，师铎报以俟秦司空之命，神剑怒，亦以其众归杨行密。及海陵镇遏使高霸、曲溪人刘金、盱眙人贾令威，悉以其众属焉，行密众至万七千人。张神剑运高邮粮以给之。

甲午，秦彦将宣歙兵三万馀人，乘竹筏沿江而下，赵晖邀击于上元，杀溺殆半。丙申，彦入广陵，自称权知淮南节度使，仍以毕师铎为行军司马，补池州刺史赵锽为宣歙观察使。戊戌，杨行密帅诸军抵广陵城下，为八寨以守之，秦彦闭城自守。

六月戊午，秦彦遣毕师铎、秦稠将兵八千出城西击杨行密，稠败死，士卒死者什七八。城中乏食，樵采路绝，宣州军始食人。

秋八月，秦彦以前苏州刺史张雄兵强，冀得其用，以仆射告身授雄，以尚书告身三通授裨将冯弘铎等。广陵人竞以金玉珠缯诣雄军贸食，通犀带一得米五升，锦衾一得糠五升。雄军既富，不复肯战，未几，复助杨行密。

丁卯，彦悉出城中兵万二千人，遣毕师铎、郑汉章将之，陈于城西，延袤数里，军势甚盛。行密安卧帐中，曰：“贼近告我。”牙将李宗礼曰：“众寡不敌，宜坚壁自守，徐图还师。”李涛怒曰：“吾以顺讨逆，何论众寡。大军至此，去将安归。涛愿将所部为前锋，保为公破之。”涛，赵州人也。行密乃积金帛麰米于一寨，使羸弱守之，多伏精兵于其旁，自将千馀人冲其陈。兵始交，行密阳不胜而走，广陵兵追之，入空寨，争取金帛麰米，伏兵四起，广陵众乱，行密纵兵击之，俘斩殆尽，积尸十里，沟渎皆满，师铎、汉章单骑仅免。自是秦彦不复言出师矣。

九月，高骈在道院，秦彦供给甚薄，左右无食，至然木像煮革带食之，有相啖者。彦与毕师铎出师屡败，疑骈为厌胜，外围益急，恐骈党有为内应者。有妖尼王奉仙言于彦曰：“扬州分野极灾，必有一大人死，自此喜矣。”甲戌，命其将刘匡时杀骈，并子弟甥侄无少长皆死，同坎瘗之。乙亥，杨行密闻之，帅士卒缟素向城大哭三日。

冬十月，秦彦遣郑汉章将步骑五千出击张神剑、高霸寨，破之，神剑奔高邮，霸奔海陵。

杨行密围广陵且半年，秦彦、毕师铎大小数十战，多不利。城中无食，米斗直钱五十缗，草根木实皆尽，以堇泥为饼食之，饿死者太半。宣军掠人诣肆卖之，驱缚屠割如羊豕，讫无一声，积骸流血，满于坊市。彦、师铎无如之何，嚬蹙而已。外围益急，彦、师铎忧懑，殆无生意，相对抱膝，终日悄然。行密亦以城久不下，欲引还。己巳夜，大风雨，吕用之部将张审威帅麾下士三百，晨伏于西壕，俟守者易代，潜登城，启关纳其众，守者皆不斗而溃。先是，彦、师铎信重尼奉仙，虽战陈日时，赏罚轻重，皆取决焉。至是复咨于奉仙曰：“何以取济。”奉仙曰：“走为上策。”乃自开化门出，奔东塘。行密帅诸军合万五千人入城，以梁缵不尽节于高氏，为秦、毕用，斩于戟门之外。韩问闻之，赴井死。以高骈从孙愈摄副使，使改殡骈及其族。城中遗民才数百家，饥羸非复人状，行密辇西寨米以赈之。行密自称淮南留后。

秦宗权遣其弟宗衡将兵万人渡淮，与杨行密争扬州，以孙儒为副，张佶、刘建锋、马殷及宗权族弟彦晖皆从。十一月辛未，抵广陵城西，据行密故寨，行密辎重之未入城者为蔡人所得。秦彦、毕师铎至东塘，张雄不纳，将渡江趣宣州。宗衡召之，乃引兵还，与宗衡合。

未几，宗权召宗衡还蔡，拒朱全忠。孙儒知宗权势不能久，称疾不行。宗衡屡促之，儒怒，甲戌，与宗衡饮酒，座中手刃之，传首于全忠。宗衡将安仁义降于行密。仁义，本沙陀将也，行密悉以骑兵委之，列于田𫖳之上。儒分兵掠邻州，未几，众至数万，以城下乏食，与彦、师铎袭高邮。

辛巳，高邮镇遏使张神剑帅麾下二百人逃归扬州。丙戌，孙儒屠高邮。戊子，高邮残兵七百人溃围而至，杨行密虑其为变，分隶诸将，一夕尽坑之。明日，杀神剑于其第。杨行密恐孙儒乘胜取海陵，壬寅，命镇遏使高霸帅其兵民悉归府城，曰：“有违命者，族之。”于是数万户弃资产，焚庐舍，挈老幼迁于广陵。戊戌，霸与弟暀、部将馀绕山、前常州刺史丁从实至广陵，行密出郭迎之，与霸、暀约为兄弟，置其将卒于法云寺。

朝廷以淮南久乱，闰月，以朱全忠兼淮南节度使、东南面招讨使。

杨行密欲遣高霸屯天长以拒孙儒，袁袭曰：“霸，高氏旧将，常挟两端，我胜则来，不胜则叛。今处之天长，是自绝其归路也，不如杀之。”己酉，行密伏甲，执霸及丁从实、馀绕山皆杀之。又遣千骑掩杀其党于法云寺，死者数千人。是日大雪，寺外数坊地皆赤。高暀出走，明日获而杀之。

吕用之之在天长也，绐杨行密曰：“用之有银五万铤，埋于所居，克城之日，愿备麾下一醉之资。”庚戌，行密阅士卒，顾用之曰：“仆射许此曹银，何食言邪。”因牵下，械系，命田𫖳鞫之，云与郑杞、董瑾谋，因中元夜邀高骈至其第建黄箓斋，乘其入静，缢杀之，声言上升。因令莫邪都帅诸军推用之为节度使。是日，腰斩用之，怨家刳裂立尽，并诛其族党。军士发其中堂，得桐人，书骈姓名于胸，桎梏而钉之。袁袭言于行密曰：“广陵饥弊已甚，蔡贼复来，民必重困，不如避之。”甲寅，行密遣和州将延陵宗以其众二千人归和州。乙卯，又命指挥使蔡俦将兵千人，辎重数千两，归于庐州。

朱全忠遣内客将张廷范致朝命于杨行密，以行密为淮南节度副使，又以宣武行军司马李璠为淮南留后，遣牙将郭言将兵千人送之。

文德元年春正月甲寅，孙儒杀秦彦、毕师铎、郑汉章。彦等之归秦宗衡也，其众犹二千馀人，其后稍稍为儒所夺。裨将唐宏知其必及祸，恐并死，乃诬告彦等潜召汴军。儒杀彦等，以宏为马军使。

张守一与吕用之同归杨行密，复为诸将合仙丹，又欲干军府之政，行密怒而杀之。

张廷范至广陵，杨行密厚礼之。及闻李璠来为留后，怒，有不受之色。廷范密使人白全忠，宜自以大军赴镇，全忠从之。至宋州，廷范自广陵逃来，曰：“行密未可图也。”甲子，李璠至，言徐军遮道，全忠乃止。二月，朱全忠奏以杨行密为淮南留后。

夏四月壬午，孙儒袭扬州，克之。杨行密出走，儒自称淮南节度使。行密将奔海陵，袁袭劝归庐州，再为进取之计，从之。

秋八月，杨行密畏孙儒之逼，欲轻兵袭洪州。袁袭曰：“锺传定江西已久，兵强食足，未易图也。赵锽新得宣州，怙乱残暴，众心不附。公宜卑辞厚币说和州孙端、上元张雄，使自采石济江侵其境，彼必来逆战，公自铜官济江会之，破锽必矣。”行密从之，使蔡俦守庐州，帅诸将济自糁潭。

孙端、张雄为赵锽所败。锽将苏塘、漆朗将兵二万屯曷山。袁袭曰：“公引兵急趋曷山，坚壁自守，彼求战不得，谓我畏怯，因其怠，可破也。”行密从之。塘等大败，遂围宣州。锽兄干之自池州帅众救宣州，行密使其将陶雅击干之于九华，破之。干之奔江西，以雅为池州制置使。

昭宗龙纪元年夏五月甲辰，润州制置使阮结卒，钱镠以静江都将成及代之。

六月，杨行密围宣州，城中食尽，人相啖。指挥使周进思据城逐赵锽，锽将奔广陵，田𫖳追擒之。未几，城中执进思以降。行密入宣州，诸将争取金帛，徐温独据米囷，为粥以食饿者。温，朐山人也。锽将宿松周本，勇冠军中，行密获而释之，以为裨将。锽既败，左右皆散，惟李德诚从锽不去，行密以宗女妻之。德诚，西华人也。行密表言于朝，诏以行密为宣歙观察使。

朱全忠与赵锽有旧，遣使求之。行密谋于袁袭，袭曰：“不若斩首以遗之。”行密从之。未几，袭卒，行密哭之曰：“天不欲成吾大功邪。何为折吾股肱也。吾好宽，而袭每劝我以杀，此其所以不寿与。”孙儒遣兵攻庐州，蔡俦以州降之。

冬十月，以给事中杜儒休为苏州刺史。钱镠不悦，以知州事沈粲为制置指挥使。杨行密遣马步都虞候田𫖳等攻常州。十一月，田𫖳攻常州，为地道入城。中宵，旌旗甲兵出于制置使杜棱之寝室，遂虏之，以兵三万戍常州。

十二月戊寅，孙儒自广陵引兵渡江。壬午，逐田𫖳，取常州，以刘建锋守之。儒还广陵，建锋又逐成及，取润州。

大顺元年春正月，汴将庞师古等众号十万，渡淮，声言救杨行密，攻下天长，壬子，下高邮。二月，庞师古引兵深入淮南，己巳，与孙儒战于陵亭，师古兵败而还。

杨行密遣其将马敬言将兵五千，乘虚袭据润州。李友将兵二万屯青城，将攻常州。安仁义、刘威、田𫖳败刘建锋于武进，敬言、仁义、𫖳屯润州。友，合肥人。威，慎县人也。

三月，赐宣歙军号宁国，以杨行密为节度使。

夏六月，孙儒求好于朱全忠，全忠表为淮南节度使。未几，全忠杀其使者，复为仇敌。秋八月丙寅，孙儒攻润州。

苏州刺史杜孺休到官，钱镠使沈粲害之。会杨行密将李友拔苏州，粲奔孙儒。

九月，杨行密以其将张行周为常州制置使。闰月，孙儒遣刘建锋攻拔常州，杀行周，遂围苏州。冬十二月己丑，孙儒拔苏州，杀李友。安仁义等闻之，焚润州庐舍，夜遁。儒使沈粲守苏州，又遣其将归传道守润州。

二年春正月，孙儒尽举淮、蔡之兵济江，癸酉，自润州转战而南，田𫖳、安仁义屡败退，杨行密城戍皆望风奔溃。儒将李从立奄至宣州东溪，行密守备尚未固，众心危惧。夜，使其将合肥台濛将五百人屯溪西，蒙使士卒传呼，往返数四，从立以为大众继至，遽引去。儒前军至溧水，行密使都指挥使李神福拒之。神福阳退以示怯，儒军不设备，神福夜帅精兵袭之，俘斩千人。

夏四月，杨行密遣将刘威、朱延寿将兵三万击孙儒于黄池，威等大败。延寿，舒城人也。

孙儒军于黄池，五月，大水，诸营皆没，乃还扬州，使其将康暀据和州，安景思据滁州。杨行密遣其将李神福攻和、滁，康暀降，安景思走。

秋七月，朱全忠遣使与杨行密约共攻孙儒。儒恃其兵强，欲先灭行密，后敌全忠，移牒藩镇，数行密、全忠之罪，且曰：“俟平宣、汴，当引兵入朝，除君侧之恶。”于是悉焚扬州庐舍，尽驱丁壮及妇女渡江，杀老弱以充食。行密将张训、李德诚潜入扬州，灭馀火，得谷数十万斛以赈饥民。泗州刺史张谏贷数万斛以给军，训以行密之命馈之，谏由是德行密。乙未，孙儒自苏州出屯广德，杨行密引兵拒之。儒围其寨，行密将上蔡李简帅百馀人力战，破寨，拔行密出之。

冬十二月，孙儒焚掠苏、常，引兵逼宣州。钱镠复遣兵据苏州。儒屡破杨行密之兵，旌旗辎重亘百馀里。行密求救于钱镠，镠以兵食助之。

景福元年春正月，杨行密谓诸将曰：“孙儒之众十倍于我，吾战数不利，欲退保铜官，如何。”刘威、李神福曰：“儒扫地远来，利在速战。宜屯据险要，坚壁清野以老其师，时出轻骑抄其馈饷，夺其俘掠。彼前不得战，退无资粮，可坐擒也。”戴友规曰：“儒与我相持数年，胜负略相当。今悉众致死于我，我若望风弃城，正堕其计。淮南士民从公渡江及自儒军来降者甚众，公宜遣将先护送归淮南，使复生业。儒军闻淮南安堵，皆有思归之心，人心既摇，安得不败。”行密悦，从之。友规，庐州人也。

二月，孙儒围宣州。初，刘建锋为孙儒守常州，将兵从儒击杨行密甘露镇，使陈可言帅部兵千人据常州。行密将张训引兵奄至城下，可言仓猝出迎，训手刃杀之，遂取常州。行密别将又取润州。

夏五月，杨行密屡败孙儒兵，破其广德营，张训屯安吉，断其粮道。儒食尽，士卒大疫，遣其将刘建锋、马殷分兵掠诸县。六月，行密闻儒疾疟，戊寅，纵兵击之。会大雨，晦冥，儒军大败，安仁义破儒五十馀寨，田𫖳擒儒于陈，斩之，传首京师，儒众多降于行密。

丁酉，杨行密帅众归扬州。秋七月丙辰，至广陵，表田𫖳守宣州，安仁义守润州。先，是扬州富庶甲天下，时人称“扬一益二”，及经秦、毕、孙、杨兵火之馀，江、淮之间，东西千里扫地尽矣。

称八月，以杨行密为淮南节度使、同平章事，以田𫖳知宣州留后，安仁义为润州刺史。孙儒降兵多蔡人，行密选其尤勇健者五千人，厚其廪赐，以皂衣蒙甲，号“黑云都”，每战，使之先登陷陈，四邻畏之。

行密以用度不足，欲以茶盐易民布帛。掌书记舒城高勖曰：“兵火之馀，十室九空，又渔利以困之，将复离叛。不若悉我所有，易邻道所无，足以给军。选贤守令，劝课农桑，数年之间，仓库自实。”行密从之。田𫖳闻之曰：“贤者之言，其利远哉。”行密驰射武伎非其所长，而宽简有智略，善抚御将士，与同甘苦，推心待物，无所猜忌。尝早出，从者断马秋，取其金，行密知而不问，他日复早出如故，人服其度量。

淮南被兵六年，士民转徙几尽。行密初至，赐与将吏，帛不过数尺，钱不过数百，而能以勤俭足用。非公宴，未尝举乐。招抚流散，轻徭薄敛，未及数年，公私富庶，几复承平之旧。

冬十一月，庐州刺史蔡俦发杨行密父祖墓，与舒州刺史倪章连兵，遣使送印于朱全忠以求救。全忠恶其反复，纳其印，不救，且牒报行密，行密谢之。行密遣行营都指挥使李神福将兵讨俦。

二年夏四月，李神福围庐州，甲午，杨行密自将诣庐州，田𫖳自宣州引兵会之。秋七月丁亥，杨行密克庐州，斩蔡俦。左右请发俦父母冢，行密曰：“俦以此得罪，吾何为效之。”八月丙辰，杨行密遣田𫖳将宣州兵二万攻歙州，歙州刺史裴枢城守，久不下。时诸将为刺史者多贪暴，独池州团练使陶雅宽厚得民，歙人曰：“得陶雅为刺史，请听命。”行密即以雅为歙州刺史，歙人纳之。雅尽礼见枢，送之还朝。枢，遵庆之曾孙也。冬十月，舒州刺史倪章弃城走，杨行密以李神福为舒州刺史。

干宁元年春三月，黄州刺史吴讨举州降杨行密。夏五月，武昌节度使杜洪攻黄州，杨行密遣行营都指挥使朱延寿等救之。冬十二月，吴讨畏杜洪之逼，纳印请代于杨行密，行密以先锋指挥使瞿章权知黄州。

二年春正月，杨行密表朱全忠罪恶，请会易定、兖、郓、东兵讨之。

三月，杨行密浮淮至泗州，防御使台濛盛饰供帐，行密不悦。既行，濛于卧内得补绽衣，驰使归之。行密笑曰：“吾少贫贱，不敢忘本。”濛甚惭。行密攻濠州，拔之，执刺史张璲。丁亥，行密围寿州。夏四月，杨行密围寿州，不克，将还。庚寅，其将朱延寿请试往更攻，一鼓拔之，执刺史江从勖。行密以延寿权知寿州团练使。未几，汴兵数万攻寿州，州兵少，吏民忷惧。延寿制，军中每旗二十五骑。命黑云队长李厚将十旗击汴兵，不胜。延寿将斩之，厚称众寡不敌，愿益兵更往，不胜则死。都押牙汝阳柴再用亦为之请，乃益以五旗。厚殊死战，再用助之，延寿悉众乘之，汴兵败走。厚，蔡州人也。行密又遣兵袭涟水，拔之。

三年夏五月，淮南将朱延寿奄至蕲州，围其城。大将贾公铎方猎，不得还，伏兵林中，命勇士二人衣羊皮，夜入延寿所掠羊群，潜入城，约夜半开门，举火为应，复衣皮返命。公铎如期引兵至城南，门中火举，力战，突围而入。延寿惊曰：“吾常恐其溃围而出，反溃围而入，如此，城安可猝拔。”乃白行密，求军中与公铎有旧者持誓书金帛往说之，许以婚。寿州团练副使柴再用请行，临城与语，为陈利害。数日，公铎及刺史冯敬章请降。以敬章为左都押牙，公铎为右监门卫将军。延寿进拔光州，杀刺史刘存。

四年春二月，诏以杨行密为江南诸道行营都统，以讨武昌节度使杜洪。夏四月，杜洪为杨行密所攻，求救于朱全忠。全忠遣其将聂金掠泗州，朱友恭攻黄州。行密遣右黑云都指挥使马珣等救黄州。黄州刺史瞿章闻友恭至，弃城拥众南保武昌寨。五月辛巳，朱友恭为浮梁于樊港，进攻武昌寨，壬午，拔之，执瞿章，遂取黄州。马珣等皆败走。

朱全忠既得兖、郓，甲兵益盛，秋九月，乃大举击杨行密，遣庞师古以徐、宿、宋、滑之兵七万壁清口，将趣扬州，葛从周以兖、郓、曹、濮之兵壁安丰，将趣寿州，全忠自将屯宿州，淮南震恐。

杨行密与朱瑾将兵三万拒汴军于楚州，别将张训自涟水引兵会之，行密以为前锋。庞师古营于清口，或曰：“营地污下，不可久处。”不听。师古恃众轻敌，居常奕棋。朱瑾壅淮上流，欲灌之。或以告师古，师古以为惑众，斩之。十一月癸酉，瑾与淮南将侯瓒将五千骑潜渡淮，用汴人旗帜，自北来趣其中军。张训逾栅而入，士卒苍黄拒战，淮水大至，汴军骇乱。行密引大军济淮，与瑾等夹攻之，汴军大败，斩师古及将士首万馀级，馀众皆溃。葛从周屯于寿州西北，寿州团练使朱延寿击破之，退屯濠州，闻师古败，奔还。行密、瑾、延寿乘胜追之，及于渒水。从周半济，淮南兵击之，杀溺殆尽，从周走免。遏后都指挥使牛存节弃马步斗，诸军稍得济淮，凡四日不食，会大雪，汴卒缘道冻馁死，还者不满千人。全忠闻败，亦奔还。行密遗朱全忠书曰：“庞师古、葛从周非敌也，公宜自来淮上决战。”

行密大会诸将，谓行军副使李承嗣曰：“始吾欲先趣寿州，副使云不如先向清口，师古败，从周自走，今果如所料。”赏之钱万缗，表承嗣领镇海节度使。行密待承嗣及史俨甚厚，第舍、姬妾，咸选其尤者赐之，故二人为行密尽力，屡立功，竟卒于淮南。行密由是遂保据江、淮之间，全忠不能与之争。

光化元年春正月，两浙、江西、武昌、淄青各遣使诣阙，请以朱全忠为都统，讨杨行密。诏不许。

二年春正月，杨行密与朱瑾将兵数万攻徐州，军于吕梁，朱全忠遣骑将张归厚救之。朱全忠自将救徐州，杨行密闻之，引兵去。汴人追及之于下邳，杀千馀人。全忠行至辉州，淮南兵已退，乃还。

三年。加杨行密兼侍中。天覆二年春三月，上以左金吾将军李俨为江、淮宣谕使，书御札

赐杨行密，拜行密东面行营都统、中书令、吴王，以讨朱全忠。以朱瑾为平卢节度使，冯弘铎为武宁节度使，朱延寿为奉国节度使。加武安节度使马殷同平章事。淮南、宣歙、湖南等道立功将士，听用都统牒承制迁补，然后表闻。俨，张浚之子也，赐姓李。

武宁节度使冯弘铎介居宣、扬之间，常不自安。然恃楼船之强，不事两道。宁国节度使田𫖳欲图之，募弘铎工人造战舰。工人曰：“冯公远求坚木，故其船堪久用，今此无之。”𫖳曰：“第为之，吾止须一用耳。”弘铎将冯晖、颜建说弘铎先击𫖳，弘铎从之，帅众南上，声言攻洪州，实袭宣州也。杨行密使人止之，不从。六月辛巳，𫖳帅舟师逆击于葛山，大破之。

冯弘铎收馀众沿江将入海，杨行密恐其为后患，遣使犒军，且说之曰：“公徒众犹盛，胡为自弃于沧海之外。吾府虽小，足以容公之众，使将吏各得其所，如何。”弘铎左右皆恸哭听命。弘铎至东塘，行密自乘轻州迎之，从者十馀人，常服，不持兵，升弘铎舟慰谕之，举军感悦。署弘铎淮南节度副使，馆给甚厚。

初，弘铎遣牙将丹徒尚公乃诣行密求润州，行密不许。公乃大言曰：“公不见听，但恐不敌楼船耳。”至是，行密谓公乃曰：“颇记求润州时否。”公乃谢曰：“将吏各为其主，但恨无成耳。”行密笑曰：“尔事杨叟如冯公，无忧矣。”行密以李神福为升州刺史。

杨行密发兵讨朱全忠，以副使李承嗣权知淮南军府事军。吏欲以巨舰运粮，都知兵马使徐温曰：“运路久不行，葭苇堙塞，请用小艇，庶几易通。”军至宿州，会久雨，重载不能进，士有饥色，而小艇先至，行密由是奇温，始与议军事。行密攻宿州，久不克，竟以粮运不继引还。

冬十月，李俨至扬州，杨行密始建制敕院，每有封拜，辄以告俨，于紫极宫玄宗像前陈制书，再拜然后下。

三年春正月，杨行密承制加朱瑾东面诸道行营副都统、同平章事，以升州刺史李神福为淮南行军司马、鄂岳行营招讨使，舒州团练使刘存副之，将兵击杜洪。洪将骆殷戌永兴，弃城走，县民方诏据城降。神福曰：“永兴大县，馈运所仰，已得鄂之半矣。”

三月，淮南将李神福围鄂州，望城中积荻，谓监军尹建峰曰：“今夕为公焚之。”建峰未之信。时杜洪求救于朱全忠，神福遣部将秦皋乘轻舟至滠口，举火炬于树杪。洪以为救兵至，果焚荻以应之。

夏四月，杜洪求救于朱全忠，全忠遣其将韩勍将万人屯滠口，遣使语荆南节度使成汭、武安节度使马殷、武真节度使雷彦威，令出兵救洪。汭畏全忠之强，且欲侵江淮之地以自广，发舟师十万沿江东下。汭作巨舰，三年而成，制度如府署，谓之“和州载”，其馀谓之“齐山”、“截海”、“劈浪。”之类甚众。掌书记李珽谏曰：“今每舰载甲士千人，稻米倍之，缓急不可动也。吴兵剽轻，难与角逐。武陵、长沙皆吾仇也，岂得不为反顾之虑乎。不若遣骁将屯巴陵，大军与之对岸，坚壁勿战，不过一月，吴兵食尽自遁，鄂围解矣。”汭不听。珽，憕之五世孙也。

五月，成汭行未至鄂州，马殷遣大将许德勋将舟师万馀人，雷彦威遣其将欧阳思将舟师三千馀人会于荆江口，乘虚袭江陵，庚戌，陷之，尽掠其人及货财而去。将士亡其家，皆无斗志。李神福闻其将至，自乘轻舟前觇之，谓诸将曰：“彼战舰虽多而不相属，易制也，当急击之。”壬子，神福遣其将秦裴、杨戎将众数千逆击汭于君山，大破之。因风纵火，焚其舰，士卒皆溃，汭赴水死，获其战舰二百艘。韩勍闻之，亦引兵去。

初，宁国节度使田𫖳破冯弘铎，诣广陵谢杨行密，因求池、歙为巡属，行密不许。行密左右下及狱吏皆求赂于𫖳，𫖳怒曰：“吏知吾将下狱邪。”及还，指广陵南门曰：“吾不可复入此矣。”𫖳兵强财富，好攻取。行密既定淮南，欲保境息民，每抑止之，𫖳不从。及解释钱镠，𫖳尤恨之，阴有叛志。李神福言于行密曰：“𫖳必反，宜早图之。”行密曰：“𫖳有大功，反状未露，今杀之，诸将人人自危矣。”𫖳有良将曰康儒，与𫖳谋议多不合，行密知之，擢儒为庐州刺史。𫖳以儒为已，族之。儒曰：“吾死，田公亡无日矣。”𫖳遂与润州团练使安仁义同举兵，仁义悉焚东塘战舰。

𫖳遣二使诈为商人，诣寿州约奉国节度使朱延寿，行密将尚公乃遇之，曰：“非商人也。”杀一人，得其书，以告行密。行密召李神福于鄂州，神福恐杜洪邀之，宣言奉命攻荆南，勒兵具舟楫，及暮，遂沿江东下，始告将士以讨田𫖳。

己丑，安仁义袭常州，常州刺史李遇逆战，极口骂仁义。仁义曰：“彼敢辱我，必有备。”乃引去。壬辰，行密以王茂章为润州行营招讨使，击仁义，不克，使徐温将兵会之。温易其衣服、旗帜皆如茂章兵，仁义不知益兵，复出战，温奋击，破之。

行密夫人，朱延寿之姊也。行密狎侮延寿，延寿怨怒，阴与田𫖳通谋。𫖳遣前进士杜荀鹤至寿州，与延寿相结。又遣至大梁告朱全忠。全忠大喜，遣兵屯宿州以应之。荀鹤，池州人也。

九月，朱延寿谋颇泄，杨行密诈为目疾，对延寿使者多错乱所见，或触柱仆地。谓夫人曰：“吾不幸失明，诸子皆幼，军府事当悉以授三舅。”夫人屡以书报延寿，行密又自遣召之，阴令徐温为之备。延寿至广陵，行密迎及寝门，执而杀之。部兵惊扰，徐温谕之，皆听命。遂斩延寿兄弟，黜朱夫人。

初，延寿赴召，其妻王氏谓曰：“君此行吉凶未可知，愿日发一使以安我。”一日，使不至，王氏曰：“事可知矣。”部分僮仆，授兵阖门，捕骑至，乃集家人，聚宝货，发百燎焚府舍，曰：“妾誓不以皎然之躯为仇人所辱。”赴火而死。延寿用法严，好以寡击众，尝遣二百人与汴兵战，有一人应留者，请行，延寿以违命，立斩之。

田𫖳袭升州，得李神福妻子，善遇之。神福自鄂州东下，𫖳遣使谓之曰：“公见机，与公分地而王，不然，妻子无遗。”神福曰：“吾以卒伍事吴王，今为上将，义不以妻子易其志。𫖳有老母，不顾而反，三纲且不知，乌足与言乎。”斩使者而进，士卒皆感励。𫖳遣其将王坛、汪建将水军逆战。丁未，神福至吉阳矶，与坛、建遇，坛、建执其子承鼎示之，神福命左右射之。神福谓诸将曰：“彼众我寡，当以奇取胜。”及暮，合战，神福阳败，引舟溯流而上。坛、建追之，神福复还，顺流击之。坛、建楼船大列火炬，神福令军中曰：“望火炬辄击之。”坛、建军皆灭火，旗帜交杂，神福因风纵火，焚其舰。坛、建大败，士卒焚溺死者甚众。戊申，又战于皖口，坛、建仅以身免。获徐绾，行密以槛车载之，遗钱镠。镠剖其心以祭高渭。

𫖳闻坛、建败，自将水军逆战。神福曰：“贼弃城来，此天亡也。”临江坚壁不战，遣使告行密，请发步兵断其归路。行密遣涟水制置使台濛将兵应之。王茂章攻润州，久未下，行密命茂章引兵会濛击𫖳。

田𫖳闻台濛将至，自将步骑逆战，留其将郭行悰以精兵二万及王坛、汪建水军屯芜湖，以拒李神福。觇者言濛营寨褊小，才容二千人。𫖳易之，不召外兵。濛入𫖳境，番陈而进，军中笑其怯。濛曰：“𫖳宿将，多谋，不可不备。”冬十月戊辰，与𫖳遇于广德，濛先以杨行密书遍赐𫖳将，皆下马拜受。濛因其挫伏，纵兵击之，𫖳兵遂败。又战于黄池，兵交，濛伪走，𫖳追之，遇伏大败，奔还宣州城守，濛引兵围之。𫖳亟召芜湖兵还，不得入。郭行悰、王坛、汪建及当涂、广德诸戌皆帅其众降。行密以台濛已破田𫖳，命王茂章复引兵攻润州。

十一月乙亥，田𫖳帅死士数百出战，台濛阳退以示弱。𫖳兵逾濠而斗，濛急击之。𫖳不胜，还走城，桥陷坠马，斩之。其众犹战，以𫖳首示之，乃溃，濛遂克宣州。

初，行密与𫖳同闾里，少相善，约为兄弟。及𫖳首至广陵，行密视之泣下，赦其母殷氏，行密与诸子皆以子孙礼事之。

行密以李神福为宁国节度使，神福以杜洪未平，固让不拜。宣州长史合肥骆知祥善治金谷，观察牙推沈文昌为文精敏，尝为𫖳草檄骂行密，行密以知祥为淮南支计官，文昌为节度牙推。文昌，湖州人也。

初，𫖳每战不胜，辄欲杀钱传瓘，其母及宣州都虞候郭师从常保护之。师从，合肥人，𫖳之妇弟也。𫖳败，传瓘归杭州，钱镠以师从为镇东都虞候。

天祐元年春三月，以淮南行军司马李神福为鄂岳招讨使，复将兵击杜洪。朱全忠遣使诣请舍鄂岳，复修旧好，行密报曰：“俟天子还长安，然罢兵修好。”

秋八月，淮南将李神福攻鄂州未下，会疾病，还广陵，杨行密以舒州团练使泌阳刘存代为招讨使。神福寻卒。宣州观察使台濛卒，以其子牙渥为宣州观察使。

昭宣帝天祐二年。润州团练使安仁义勇决得士心，故淮南将王茂章攻之，逾年不克。杨行密使谓之曰：“汝之功，吾不忘也。能束身自归，当以汝为行军副使，但不掌兵耳。”仁义不从。茂章为地道入城，遂克之。仁义举族登楼，众不敢逼。先是，攻城诸将见仁义辄骂之，惟李德诚不然，至是仁义召德诚登楼，谓曰：“汝有礼，吾今以为汝功。”且以爱妾赠之。乃掷弓于地。德诚掖之而下，并其子斩于广陵市。

二月，朱全忠遣其将曹延祚将兵与杜洪共守鄂州，庚子，淮南将刘存攻拔之，执洪、延祚及汴兵千馀人送广陵，悉诛之。行密以存为鄂岳观察使。

冬十一月庚辰，吴武忠王杨行密薨，将佐共请宣谕使李俨承制授杨渥淮南节度使、东南诸道行营都统，兼侍中、弘农郡王。

唐僖宗广明元年春三月庚午，以左金吾大将军陈敬瑄为西川节度使。敬瑄，许州人，田令孜之兄也。初，崔安潜镇许昌，令孜为敬瑄求兵马使，安潜不许。敬瑄因令孜得隶左神策军，数岁，累迁至大将军。令孜见关东群盗日炽，阴为幸蜀之计，奏以敬瑄及其心腹左神策大将军杨师立、牛勖、罗元杲镇三川。上令四人击球赌三川，敬瑄得第一筹，即以为西川节度使，代安潜。夏六月庚寅，陈敬瑄至成都。

中和三年秋七月，左骁卫上将军杨复光卒于河中。八都将鹿晏弘等各以其众散去，王建、韩建、张造、晋晖、李师泰各帅其众与之俱。田令孜密遣人以厚利诱之，二建帅众数千逃奔行在。令孜皆养为假子，赐与巨万，拜诸卫将军，使各将其众，号随驾五都。

光启元年秋九月戊申，以陈敬瑄为三川及峡内诸州都指挥制置等使。

二年夏四月，田令孜荐枢密使杨复恭为左神策中尉观军容使，自除西川监军使，往依陈敬瑄。复恭斥令孜之党，出王建为利州刺史。

三年春三月，山南西道节度使杨守亮忌利州刺史王建骁勇，屡召之。建惧，不往。前龙州司仓周庠说建曰：“唐祚将终，藩镇互相吞噬，皆无雄才远略，不能戡济多难。公勇而有谋，得士卒心，立大功者，非公而谁。然葭萌四战之地，难以久安。阆州地僻人富，杨茂实，陈、田之腹心，不修职贡，若表其罪，兴兵讨之，可不战而擒也。”建从之，召募溪洞酋豪，有众八千，沿嘉陵江而下，袭阆州，逐其刺史杨茂实而据之。自称防御使，招纳亡命，军势益盛，守亮不能制。部将张虔裕说建曰：“公乘天子微弱，专据方州，若唐室复兴，公无种矣。宜遣使奉表天子，仗大义以行师，蔑不济矣。”部将綦毋谏复说建养士爱民，以观天下之变，建皆从之。

初，建与东川节度使顾彦朗俱在神策军同讨贼。建既据阆州，彦朗畏其侵暴，数遣使问遗，馈以军食，建由是不犯东川。

陈敬瑄恶顾彦朗与王建相亲，恐其合兵图已，冬十一月，谋于田令孜。令孜曰：“建，吾子也，不为杨兴元所容，故作贼耳。今折简召之，可致麾下。”乃遣使以书召之，建大喜，诣梓州见彦朗曰：“十军阿父见召，当往省之。因见陈太师，求一大州，若得之，私愿足矣。”乃留其家于梓州，帅麾下精兵二千，与从子宗鐬、假子宗瑶、宗弼、宗侃、宗弁俱西。

建至鹿头关，西川参谋李乂谓敬瑄曰：“王建，虎也，奈何延之入室。彼安肯为公下乎。”敬瑄悔，亟遣人止之，且增修守备。建怒，破关而进，败汉州刺史张顼于绵竹，遂拔汉州，进军学射山，又败西州将句惟立于蚕此，又拔德阳。敬瑄遣使让之，对曰：“十军阿父召我来，及门而拒之，重为顾公所疑，退无归矣。”田令孜登楼慰谕之，建与诸将于清远桥上髡发罗拜，曰：“今既无归，且辞阿父作贼矣。”顾彦朗以其弟彦晖为汉州刺史，发兵助建急攻成都，三日不克而退，还屯汉州。敬瑄告难于朝，诏遣中使和解之。又令李茂贞以书谕之，皆不从。

文德元年春三月王，建攻彭州，陈敬瑄救之，乃去。建大掠西川，十二州皆被其患。夏五月，陈敬瑄方与王建相攻，贡赋中绝。建以成都尚强，退无所掠，欲罢兵，周庠、綦毋谏以为不可。庠曰：“邛州城堑完固，食支数年，可据之，以为根本。”建曰：“吾在军中久，观用兵者不倚天子之重则众心易离。不若疏敬瑄之罪，表请朝廷，命大臣为帅而佐之，则功庶可成。”乃使庠草表，请讨敬瑄以赎罪，因求邛州。顾彦朗亦表请赦建罪，移敬瑄他镇以靖两川。

初，黄巢之乱，上为寿王，从僖宗幸蜀。时事出仓猝，诸王多徒行，至山谷中，寿王疲乏不能前，卧磻石上。田令孜自后至，趣之。王曰：“足痛，幸军容给一马。”令孜曰：“此深山，安得马。”以鞭抶王使前，王顾而不言，心衔之。及即位，遣人监西川军，令孜不奉诏。上方愤藩镇跋扈，欲以威制之。会得彦朗、建表，以令孜所恃者敬瑄耳，六月，以韦昭度兼中书令，充西川节度使兼两川招抚制置等使，征敬瑄为龙武统军。

王建军新都，时绵竹土豪何义阳、安仁费师勤等所在拥兵自保，众或万人，少者千人。建遣王宗瑶说之，皆率众附于建，给其资粮，建军复振。冬十月，陈敬瑄、田令孜闻韦昭度将至，治兵完城以拒之。

初，感义节度使杨晟既失兴、凤，走据文、龙、成、茂四州。王建攻西川，田令孜以晟已之故，将假威戎军节度使，使守彭州。王建攻彭州，陈敬瑄遣眉州刺史山行章将兵五万壁新繁以救之。

十二月丁亥，以韦昭度为行营招讨使，山南西道节度使杨守亮副之，东川节度使顾彦朗为行军司马。割邛、蜀、黎、雅置永平军，以王建为节度使，治邛州，充行营诸军都指挥使。戊子，削陈敬瑄官爵。

昭宗龙纪元年春正月戊申，王建大破山行章于新繁，杀获近万人，行章仅以身免。杨晟惧，徙屯三交。行章屯濛阳，与建相持。冬十二月甲子，王建败山行章及西川骑将宋行能于广都。行能奔还成都，行章退守眉州。壬申，行章请降于建。

大顺元年春正月壬寅，王建攻邛州，陈敬瑄遣其大将彭城杨儒将兵三千助刺史毛湘守之。湘出战，屡败。杨儒登城，见建兵盛，叹曰：“唐祚尽矣。王公治众严而不残，殆可以庇民乎。”遂帅所部出降。建养以为子，更其姓名曰王宗儒。乙巳，建留永平节度判官张琳为邛南招安使，引兵还成都。琳，许州人也。陈敬瑄分兵布寨于犀浦、郫、导江等县，发城中民户一丁，昼则穿重壕，采竹木，运砖石，夜则登城，击柝巡警，无休息。韦昭度营于唐桥，王建营于东阊门外。建事昭度甚谨。辛亥，简州将杜有迁执刺史员虔嵩降于建，建以有迁知州事。

夏四月乙丑，陈敬瑄遣蜀州刺史任从海将兵二万救邛州，战败，欲以蜀州降王建。敬瑄杀之，以徐公𬬸代为蜀州刺史。丙寅，嘉州刺史朱实举州降于建。丙子，僰道土豪文武坚执戎州刺史谢承恩降于建。

六月丁巳，茂州刺史李继昌帅众救成都，己未，王建击斩之。辛酉，资、简都制置应援使谢从本杀雅州刺史张承简，举城降建。秋八月，王建退屯汉州。陈敬瑄括富民财以供军，置征督院，逼以桎梏捶楚，使各自占。凡有财者如匿赃、虚占、急征，咸不聊生。

九月，邛州刺史毛湘本田令孜亲吏，王建攻之急，食尽，救兵不至。壬戌，湘谓都知兵马使任可知曰：“吾不忍负田军容，吏民何罪。尔可持吾头归王建。”乃沐浴以俟刃。可知斩湘及二子降于建，士民皆泣。甲戌，建持永平旌节入邛州，以节度判官张琳知留后。缮完城隍，抚安夷獠，经营蜀、雅。冬十月癸未朔，建引兵还成都，蜀州将李行周逐徐公𬬸举城降建。

二年，韦昭度将诸道兵十馀万讨陈敬瑄，三年不能克，馈运不继。朝议欲息兵，春三月乙亥，制复敬瑄官爵，令顾彦朗、王建各帅众归镇。

夏四月，成都城中乏食，弃儿满路。民有潜入行营贩米入城者，逻者得之，以白韦昭度，昭度曰：“满城饥甚，忍不救之。”释勿问。亦有白陈敬瑄者，敬瑄曰：“吾恨无术以救饥者，彼能如是，勿禁也。”由是贩者浸多，然所致不过斗升。截筒，径寸半，深五分，量米而鬻之，每筒百馀钱，饿殍狼籍。军民强弱相陵，将吏斩之不能禁。乃更为酷法，或断腰，或斜劈，死者相继，而为者不止，人耳目既熟，不以为惧。吏民日窘，多谋出降，敬瑄悉捕其族党杀之，惨毒备至。内外都指挥使、眉州刺史成都徐耕性仁恕，所全活数千人。田令孜曰：“公掌生杀而不刑一人，有异志邪。”耕惧，夜取俘囚戮于市。

王建见罢兵制书，曰：“大功垂成，奈何弃之。”谋于周庠，庠劝建请韦公还朝，独攻成都，克而有之。建表称“陈敬瑄、田令孜罪不可赦，愿毕命以图成功。”昭度无如之何，由是未能东还。建说昭度曰：“今关东藩镇迭相吞噬，此腹心之疾也。相公宜早归庙堂，与天子谋之。敬瑄，疥癣耳，当以日月制之，责建可办也。”昭度犹豫未决。庚子，建阴令东川将唐友通等擒昭度亲吏骆保于行府门，脔食之，云其盗军粮。昭度大惧，遽称疾，以印节授建，牒建知三使留后兼行营招讨使，即日东还。建送至新都，跪觞马前，泣拜而别。昭度甫出剑门，即以兵守之，不复内东军。昭度至京师，除东都留守。

建急攻成都，环城烽堑亘五十里。有狗屠王鹞请诈得罪亡入城说之，使上下离心，建遣之。鹞入见陈敬瑄、田令孜，则言建兵疲食尽将遁矣。出则鬻茶于市，阴为吏民称建英武，军势强盛。由是敬瑄等懈于守备，而众心危惧。建又遣其将京兆郑渥诈降以觇之，敬瑄以为将，使乘城，既而复以诈得归。建由是悉知城中虚实，以渥为亲从都指挥使，更姓名曰王宗渥。

秋八月，王建攻陈敬瑄益急，敬瑄出战辄败，巡内州县率为建所取。威戎节度使杨晟时馈之食，建以兵据新都，彭州道绝。敬瑄出慰勉士卒，皆不应。辛丑，田令孜登城谓建曰：“老夫向于公甚厚，何见困如是。”建曰：“父子之恩岂敢忘。但朝廷命建讨不受代者，不得不然。傥太师改图，建复何求。”是夕，令孜自携西川印节诣建营授之，将士皆呼万岁。建泣谢，请复为父子如初。壬寅，敬瑄开门迎建。癸卯，建入城，自称西川留后。

初，陈敬瑄之拒朝命也，田令孜欲盗其军政，谓敬瑄曰：“三兄尊重，军务烦劳，不若尽以相付，日具记事咨呈，兄但高居自逸而已。”敬瑄素无智能，忻然许之。自是军事皆不由己，以至于亡。建表敬瑄子陶为雅州刺史，使随陶之官，明年罢归，寓居新津，以一县租赋赡之。

癸丑，建分遣士卒就食诸州。更文武坚姓名曰王宗阮，谢崇本曰王宗本。陈敬瑄将佐有器干者，建皆礼而用之。九月，东川节度使顾彦朗薨，军中推其弟彦晖知留后。

冬十月癸未，以永平节度使王建为西川节度使。甲申，废永平军。建既得西川，留心政事，容纳直言，好施乐士，用人各尽其才，谦恭俭素。然多忌好杀，诸将有功名者，多因事诛之。

十二月，以顾彦晖为东川节度使，遣中使宋道弼赐旌节。杨守亮使杨守厚囚道弼，夺其旌节，发兵攻梓州。癸卯，彦晖求救于王建。甲辰，建遣其将华洪、李简、王宗侃、王宗弼救东川。建密谓诸将曰：“尔等破贼，彦晖必犒师，汝曹于行营报宴，因而执之，无烦再举。”宗侃破守厚七砦，守厚走归绵州。彦晖具犒礼，诸将报宴，宗弼以建谋告之，彦晖乃以疾辞。

景福元年。威戎节度使杨晟与杨守亮等约攻王建，二月丁丑，晟出兵掠新繁、汉州之境，使其将吕荛将兵二千会杨守厚攻梓州。建遣行营都指挥使李简击荛，斩之。辛丑，王建遣族子嘉州刺史宗裕、雅州刺史王宗侃、威信都指挥使华洪、茂州刺史王宗瑶将兵五万攻彭州，杨晟逆战而败，宗裕等围之。杨守亮遣其将符昭救晟，径趋成都，营三学山。建亟召华洪还。洪疾驱而至，后军尚未集，以数百人夜去昭营数里多击更鼓。昭以为蜀军大至，引兵宵遁。

三月，左神策勇胜三都都指挥使杨子实、子迁、子钊，皆守亮之假子也，自渠州引兵救杨晟，知守亮必败，壬子，帅其众二万降于王建。

杨晟遗杨守贞、杨守忠、杨守厚书，使攻东川，以解彭州之围，守真等从之。神策督将窦行实戍梓州，守厚密诱之为内应。守厚至涪城，行实事泄，顾彦晖斩之。守厚遁去。守贞、守忠军至，无所归，盘桓绵、剑间，王建遣其将吉谏袭守厚，破之。癸亥，西川将李简邀守忠于锺阳，斩获三千馀人。夏四月，简又破守厚于铜鉾，斩获三千馀人，降万五千人。守忠、守厚皆走。

秋七月，王建围彭州，久不下，民皆窜匿山谷。诸寨日出俘掠，谓之“淘虏”，都将先择其善者，馀则士卒分之，以是为常。有军士王先成者，新津人，本书生也，世乱，为兵，度诸将惟北寨王宗侃最贤，乃往说之曰：“彭州本西川之巡属也，陈、田召杨晟割四州以授之，伪署观察使，与之共拒朝命。今陈、田已平，而晟犹据之。州民皆知西川乃其大府，而司徒乃其主也，故大军始至，民不入城而入山谷避之，以俟招安。今军至累月，未闻招安之命，军士复从而掠之，与盗贼无异，夺其赀财，驱其畜产，分其老弱妇女以为奴婢，使父子兄弟流离愁怨。其在山中者，暴露于暑雨，残伤于蛇虎，孤危饥渴，无所归诉。彼始以杨晟非其主而不从，今司徒不加存恤，彼更思杨氏矣。”宗侃恻然，不觉屡移其床，前问之。先成曰：“又有甚于是者。今诸寨每旦出六七百人，入山淘虏，薄暮而返，曾无守备之意。赖城中无人耳，万一有智者为之画策，使乘虚奔突，先伏精兵千人于门内，登城望淘虏者稍远，出弓弩手炮手各百人，攻寨之一面，随以役卒五百，负薪土填壕为道，然后出精兵奋击，且焚其寨。又于三面城下各出耀兵，诸寨咸自备御，无暇相救，城中得以益兵继出，如此能无败乎。”宗侃矍然曰：“此诚有之，将若之何。”先成请条列为状以白王建，宗侃即命先成草之，大指言：“今所白之事，须四面通共，宗侃所司止于北面，或所白可从，乞以牙举施行。”事凡七条“其一，乞招安山中百姓。其二，乞禁诸寨军士及子弟，无得一人辄出淘虏，仍表诸寨之旁七里内听樵牧，敢越表者斩。其三，乞置招安寨，中容数千人，以处所招百姓。宗侃请选所部将校谨干者为招安将，使将三十人，昼夜执兵巡卫。其四，招安之事，须委一人总领。今榜帖既下，诸寨必各遣军士入山招安，百姓见之，无不惊疑，如鼠见狸，谁肯来者。欲招之必有其术，愿降帖付宗侃专掌其事。其五，乞严勒四寨指挥使，悉索前日所虏彭州男女老幼，集于营场，有父子、兄弟、夫妇自相认者，即使相从，牒具人数，部送招安寨，有敢私匿一人者斩。仍乞勒府中诸营，亦令严索，有自军前先寄归者，量给资粮，悉部送归招安寨。其六，乞置九陇行县于招安寨中，以前南郑令王丕摄县令，设置曹局，抚安百姓，择其子弟之壮者，给帖使自入山，招其亲戚。彼知司徒严禁侵掠，前日为军士所虏者皆获安堵，必欢呼踊跃，相帅下山，如子归母，不日尽出。其七，彭州土地宜麻，百姓未入山时多沤藏者，宜令县令晓谕，各归田里，出所沤麻鬻之，以为资粮，必渐复业。”建得之大喜，即行之，悉如所申。明日，榜帖至，威令赫然，无敢犯者。三日，山中民竞出，赴招安寨如归市，寨不能容，斥而广之。浸有市井，又出麻鬻之。民见村落无抄暴之患，稍稍辞县，令复故。业月，馀招安寨皆空。

秋八月辛丑，李茂贞攻拔兴元，杨复恭、杨守亮、杨守信、杨守贞、杨守忠、满存奔阆州。

冬十二月壬午，王建遣其将华洪击杨守亮于阆州，破之。建遣节度押牙延陵郑顼使于朱全忠，全忠问剑阁，顼极言其险。全忠不信，顼曰：“苟不以闻，恐误公军机。”全忠大笑。

二年春正月，东川留后顾彦晖既与王建有隙，李茂贞欲抚之使从已，奏请更赐彦晖节，诏以彦晖为东州节度使。茂贞又奏遣知兴元府事李继密救梓州，未几，建遣兵败东川、凤翔之兵于利州。彦晖求和，请与茂贞绝，乃许之。

二月甲戌，加西川节度使王建同平章事。王建屡请杀陈敬瑄、田令孜，朝廷不许。夏四月乙亥，建使人告敬瑄谋作乱，杀之新津。又告田令孜通凤翔书，下狱死。建使节度判官冯涓草表奏之，曰：“开匣出虎，孔宣父不责他人。当路斩蛇，叔孙敖盖非利已。专杀不行于阃外，先机恐失于彀中。”涓，宿之孙也。

干宁元年夏五月，王建攻彭州，城中人相食，彭州内外都指挥使赵章出降。王先成请筑龙尾道，属于女墙。丙子，西川兵登城，杨晟犹帅众力战，刀子都虞候王茂权斩之。获彭州马步使安师建，建欲使为将，师建泣谢曰：“师建誓与杨司徒同生死，不忍复戴日月，惟速死为惠。”再三谕之，不从，乃杀之，礼葬而祭之。更赵章姓名曰王宗勉，王茂权名曰宗训，又更王钊名曰宗谨，李绾姓名曰王宗绾。

秋七月，绵州刺史杨守厚卒，其将常再荣举城降王建。

二年秋九月，王建遣简州刺史王宗瑶等将兵赴难，甲戌，军于绵州。时王镇犯阙。冬十一月，雅州刺史王宗侃攻拔利州，执刺史李继颙，斩之。

十二月甲申，阆州防御使李继雍、蓬州刺史费存、渠州刺史陈璠各帅所部兵奔王建。

王建奏东川节度使顾彦晖不发兵赴难，而掠夺辎重，遣泸州刺史马敬儒断峡路，请兴兵讨之。戊子，华洪大破东川兵于楸林，俘斩数万，拔楸林寨。

丙申，王建攻东川，别将王宗弼为东川兵所擒，顾彦晖畜以为子。戊戌，通州刺史李彦昭将步兵二千降于建。

三年春正月，西川将王宗夔攻拔龙州，杀刺史田昉。闰月丁亥，果州刺史张雄降于王建。

夏五月丙戌，上遣中使诣梓州和解两川，王建虽奉诏还成都，然犹连兵未解。荆南节度使成汭与其将许存溯江略地，尽取滨江州县。武泰节度使王建肇弃黔州，收馀众保丰都，存又引兵西取渝、涪二州。汭以其将赵武为黔州留后，存为万州刺史。赵武数攻丰都，王建肇不能守，与存皆降于王建。建忌存勇略，欲杀之，掌书记高烛曰：“公方总揽英雄以图霸业，彼穷来归我，奈何杀之。”建使戍蜀州，阴使知蜀州王宗绾察之。宗绾密言存忠勇谦厚，有良将才，建乃舍之，更其姓名曰王宗播。

秋八月癸丑，以王建为凤翔西面行营招讨使。

四年春二月戊午，王建遣邛州刺史华洪、彭州刺史王宗祐将兵五万攻东川，以戎州刺史王宗谨为凤翔西面行营先锋使，败凤翔将李继徽等于玄武。继徽本姓杨，名崇本，茂贞之假子也。

庚申，王建以决云都知兵马使王宗侃为应援开峡都指挥使，将兵八千趋渝州，决胜都知兵马使王宗阮为开江防送进奉使，将兵七千趋泸州。辛未，宗侃取渝州，降刺史牟崇厚。癸酉，宗阮拔泸州，斩刺史马敬儒，峡路始通。凤翔将李继昭救梓州，留遍将守剑门，西川将王宗播击擒之。

夏四月，以右谏议大夫李洵为两川宣谕使，和解王建及顾彦晖。

五月丙戌，王建以节度副使张琳守成都，自将兵五万攻东川。更华洪姓名曰王宗涤。

六月，李茂贞表王建攻东川，连兵累岁，不听诏命，甲寅，贬建南州刺史。乙卯，以茂贞为西川节度使。癸亥，王建克梓州南寨，执其将李继宁。丙寅，宣谕使李洵至梓州，己巳，见建于张杷砦，建指执旗者曰：“战士之情，不可夺也。”

王建与顾彦晖五十馀战，九月癸酉朔，围梓州。蜀州刺史周德权言于建曰：“公与彦晖争东川三年，士卒疲于矢石，百姓困于输挽。东川群盗多据州县，彦晖懦而无谋，欲为偷安之计，皆啖以厚利，恃其救援，故坚守不下。今若遣人谕贼帅以祸福，来者赏之以官，不服者威之以兵，则彼之所恃，反为我用矣。”建从之，彦晖势益孤。德权，许州人也。

复以王建为西川节度使、同平章事。

冬十月壬子，知遂州侯绍帅众二万，乙卯，知合州王仁威帅众千人，戊午，凤翔将李继溥以援兵二千，皆降于王建。建攻梓州益急。庚申，顾彦晖聚其宗族及假子共饮，遣王宗弼自归于建。酒酣，命其假子瑶杀已及同饮者，然后自杀。建入梓州，城中兵尚七万人，建命王宗绾分兵徇昌、普等州，以王宗涤为东川留后。

十二月壬戌，王建自梓州还，戊辰，至成都。

光化元年春正月，以兵部尚书刘崇望同平章事，充东川节度使。夏五月，朝廷闻王建已用王宗涤为东川留后，乃召刘崇望还，为兵部尚书，仍以王宗涤为留后。秋九月己丑，东川留后王宗涤言于王建，以东川封疆五千里，文移往还，动逾数月，请分遂、合、泸、渝、昌五州别为一镇，建表言之。冬十月丁巳，以东川留后王宗涤为节度使。

三年春二月庚申，以西川节度使王建兼中书令。夏六月癸亥，加东川节度使王宗涤同平章事。秋七月甲寅，以西川节度使王建兼东川信武军两道都指挥制置等使。

天覆元年春三月，东川节度使王宗涤以疾求代，王建表马步使王宗裕为留后。

闰六月，道士杜从法以妖妄诱昌、普、合三州民作乱，王建遣王宗黯将兵会东川、武信兵讨之。龙台镇使王宗侃等讨杜从法，平之。

二年春二月，西川兵至利州，昭武节度使李继患弃镇奔凤翔，王建以剑州刺史王宗伟为利州制置使。

秋八月，西川军请假道于兴元，山南西道节度使李继密遣兵戍三泉以拒之。辛丑，西川前锋将王宗播攻之，不克，退保山寨。亲吏柳修业谓宗播曰：“公举族归人，不为之死战，何以自保。”宗播令兵众曰：“吾与汝曹决战，取功名，不尔，死于此。”遂破金牛、黑水、西县、褒城四寨。军校秦承厚攻西县，矢贯左目，达于右目，镞不出。王建自舐其创，脓溃镞出。王宗播攻马盘寨，继密战败，奔还汉中。西川军乘胜至城下，王宗涤帅众先登，遂克之，继密请降，迁于成都。得兵三万，骑五千。宗涤入屯汉中。王建曰：“继密残贼三辅，。”以其降，不忍杀，复其姓名曰王万弘，不时召见。诸将陵易之，万弘终日纵酒，俳优辈亦加戏诮。万弘不胜忧愤，醉投池水而卒。

诏以王宗涤为山南西道节度使。宗涤有勇略，得众心，王建忌之。建作府门，绘以朱丹，蜀人谓之“画红楼”，建以为宗涤姓名应之，王宗佶等疾其功，复构以飞语。建召宗涤至成都，诘责之，宗涤曰：“三蜀略平，大王听谗，杀功臣可矣。”建命亲随马军都指挥使唐道袭夜饮之酒，缢杀之，成都为之罢市，连营涕泣，如丧亲戚。建以指挥使王宗贺权兴元留后。道袭，阆州人也，始以舞童事建，后浸预谋画。

九月戊申，武定节度使李思敬以洋州降王建。冬十月，王建攻拔兴州，以军使王宗浩为兴州刺史。

三年夏四月，王建出兵秦、陇，乘李茂贞之弱也。遣判官韦庄入贡，亦修好于朱全忠。全忠遣押牙王殷报聘，建与之宴。殷言：“蜀甲兵诚多，但乏马耳。”建作色曰：“当道江山险阻，骑兵无所施。然马亦不乏，押牙少留，当共阅之。”乃集诸州马，大阅于星宿山，官马八千，私马四千，部队甚整。殷叹服。建本骑将，故得蜀之后，于文、黎、维、茂州市胡马，十年之间，遂及兹数。

秋八月庚辰，加西川节度使西平王王建守司徒，进爵蜀王。

天祐元年春二月，上遣间使以御札告难于王建。时朱全忠劫车驾还洛阳。建以邛州刺史王宗祐为北路行营指挥使，将兵会凤翔兵迎车驾。至兴平，遇汴兵，不得进而还。建始自用墨制除官，云：“俟车驾还长安当表闻。”

王建赋敛重，人莫敢言。冯涓因建生日献颂，先美功德，后言生民之苦。建愧谢曰：“如君忠谏，功业何忧。”赐之金帛。自是赋敛稍损。

二年冬十一月，昭宗之丧，朝廷遣告哀使司马卿宣谕王建，至是始入蜀境。西川掌书记韦庄为建谋，使武定节度使王宗绾谕卿曰：“蜀之将士，世受唐恩，去岁闻乘舆东迁，凡上二十表，皆不报。寻有士卒自汴来，闻先帝罹朱全忠弑逆。蜀之将士方日夕枕戈，思为先帝报仇。不知今兹使来，有何事宣谕。舍人宜自图进退。”卿乃还。

三年冬十月丙戌，王建始立行台于蜀，建东向舞蹈，号恸，称“自大驾东迁，制命不通，请权立行台，用李晟、郑畋故事，承制封拜。”仍以榜帖告谕所部藩镇州县。

后梁太祖开平元年秋九月，蜀王会将佐议称帝，皆曰：“大王虽忠于唐，唐已亡矣，此所谓天与不取者也。”冯涓独献议请以蜀王称制，曰：“朝兴则未爽称臣，贼在则不同为恶。”王不从，涓杜门不出。王用安抚副使、掌书记韦庄之谋，帅吏民哭三日。己亥，即皇帝位，国号大蜀。辛丑，以前东川节度使兼侍中王宗佶为中书令，韦庄为左散骑常侍、判中书门下事，阆州防御使唐道袭为内枢密使。庄，见素之孙也。

蜀主虽目不知书，好与书生谈论，粗晓其理。是时唐衣冠之族多避乱在蜀，蜀主礼而用之，使修举故事，故其典章文物有唐之遗风。

蜀主长子校书郎宗仁幼以疾废，立其次子秘书少监宗懿为遂王。