唐僖宗干五年。王郢之乱，临安人董昌以土团讨贼有功，补石镜镇将。是岁曹师雄寇掠二浙，杭州募诸县乡兵各千人以讨之，昌与钱塘刘孟安、阮结、富阳闻人宇、盐官徐及、新城杜棱、馀杭凌文举、临平曹信各为之都将，号杭州八都，昌为之长。其后宇卒，钱塘人成及代之。临安人钱镠以骁勇事昌，以功为石镜都知兵马使。乾符二年，浙西狼山镇遏使王郢等六十九人有战功，节度使赵隐赏以职名而各给衣粮，郢等论诉不获，遂劫库兵作乱。

六年冬十月，黄巢之抵潭州也，荆南节度使王铎留其将守江陵，自帅众趣襄阳。铎既去，刘汉宏大掠江陵，帅其众北归为群盗。汉宏，兖州人也。事见《黄巢之乱》。


广明元年夏五月，刘汉宏之党浸盛，侵掠宋、兖。甲子，征东方诸道兵讨之。六月，刘汉宏南掠申州。秋七月辛酉，刘汉宏请降。戊辰，以为宿州刺史。冬十一月，宿州刺史刘汉宏怨朝廷赏薄，甲寅，以汉宏为浙东观察使。


中和元年秋九月，淮南节度使高骈召石镜将董昌至广陵，欲与之俱击黄巢。昌将钱镠说昌曰：“观高公无讨贼心，不若以捍御乡里为辞而去之。”昌从之，骈听昌还。会杭州刺史路审中将之官，行至嘉兴，昌自石镜引兵入据杭州，审中惧而还。昌自称杭州都押牙，知州事，遣将吏请于镇海节度使周宝。宝不能制，表为杭州刺史。


二年秋八月，浙东观察使刘汉宏遣弟汉宥及马步军都虞候辛约将兵二万营于西陵，谋兼并浙西，杭州刺史董昌遣都知兵马使钱镠拒之。壬子，镠乘雾夜济江，袭其营，大破之，所杀殆尽，汉宥、辛约皆走。


冬十月，刘汉宏又遣登高镇将王镇将兵七万屯西陵，钱镠复夜济江袭击，大破之，斩获万计，得汉宏补诸将官伪敕二百馀通。镇奔诸暨。

三年。刘汉宏分兵屯黄岭、岩下、真女三镇，钱镠将八都兵自富春击之，破黄岭，擒岩下镇将史弁、真女镇将杨元宗。汉宏以精兵屯诸暨，镠又击破之，汉宏走。


冬十月，刘汉宏将十馀万众出西陵将击董昌，戊午，钱镠济江逆战，大破之，汉宏易服持鲙刀而遁。己未，汉宏收馀众四万复战，镠又破之，斩其弟汉容及将辛约。

四年春三月，婺州人王镇执刺史黄碣，降于钱镠。刘汉宏遣其将娄赉杀镇而代之。浦阳镇将蒋环召镠兵共攻婺州，擒赉而还。碣，闽人也。

光启二年冬十月，董昌谓钱镠曰：“汝能取越州，吾以杭州授汝。”镠曰：“然，不取终为后患。”遂将兵自诸暨趋平水，凿山开道五百里，出曹娥埭，浙东将鲍君福帅众降之。镠与浙东军战，屡破之，进屯丰山。十一月丙戌，钱镠克越州，刘汉宏奔台州。十二月，台州刺史杜雄诱刘汉宏，执送董昌，斩之。昌徙镇越州，自称知浙东军府事，以钱镠知杭州事。

三年春正月辛巳，以董昌为浙东观察使，钱镠为杭州刺史。

三月，镇海节度使周宝募亲军千人，号后楼兵，禀给倍于镇海军。镇海军皆怨，而后楼兵浸骄，不可制。宝溺于声色，不亲政事，筑罗城二十馀里，建东第，人苦其役。宝与僚属宴后楼，有言镇海军怨望者，宝曰：“乱则杀之。”度支催勘使薛朗以其言告所善镇海军将刘浩，戒之使戢士卒。浩曰：“惟反可以免死耳。”是夕，宝醉，方寝，浩帅其党作乱，攻府舍而焚之。宝惊起，徒跣叩芙蓉门，呼后楼兵，后楼兵亦反矣。宝帅家人步走出青阳门，遂奔常州，依刺史丁从实。浩杀诸僚佐，癸巳，迎薛朗入府，推为留后。

初，周宝闻淮南六合镇遏使徐约兵精，诱之使击苏州。夏四月甲辰朔，约逐苏州刺史张雄，帅其众逃入海。

五月，钱镠遣东安都将杜棱、浙江都将阮结、静江都将成及将兵讨薛朗。六月，杜棱等败薛朗将李君暀于阳羡。冬十月，杜棱等拔常州，丁从实奔海陵。

钱镠奉周宝归杭州，属櫜鞬具部将礼郊迎之。十二月乙未，周宝卒于杭州。

钱镠以杜棱为常州制置使。命阮结等进攻润州，丙申，克之，刘浩走，擒薛朗以归。

文德元年春正月丙寅，钱镠斩薛朗，剖其心以祭周宝。以阮结为润州制置使。秋九月，钱镠遣其从弟𨱇将兵攻徐约于苏州。

昭宗龙纪元年春三月丙申，钱𨱇拔苏州，徐约亡入海而死。钱镠以海昌都将沈粲权知苏州。

夏五月，润州刺史阮结卒，钱镠以成及代之。钱镠与杨行密争苏、润。（事见《杨行密据淮南》。〕景福元年夏四月乙酉，置武胜军于杭州，以钱镠为防御使。

二年闰五月，以武胜军防御使钱镠为苏、杭观察使。秋七月，钱镠发民夫二十万及十三都军士筑杭州罗城，周七十里。九月丁卯，以钱镠为镇海节度使。

干宁元年夏五月，加镇海节度使钱镠同平章事。威胜节度使董昌为政苛虐，于常赋之外，加敛数倍，

以充贡献及中外馈遗，每旬发一纲，金万两，银五千铤，越绫万五千匹，他物称是，用卒五百人，或遇雨雪风水违程则皆死。贡奉为天下最，由是朝廷以为忠，宠命相继，官至司徒、同平章事，爵陇西郡王。

昌建生祠于越州，制度悉如禹庙，命民间祷赛者，无得之禹庙，皆之生祠。昌求为越王，朝廷未之许，昌不悦曰：“朝廷欲负我矣。我累年贡献无算，而惜一越王邪。”有谄之者曰：“王为越王，曷若为越帝。”于是民间讹言时世将变，竞相帅填门喧噪，请昌为帝。昌大喜，遣人谢之曰：“天时未至，时至我自为之。”其僚佐吴瑶、都虞候李畅之等皆劝成之，吏民献谣、谶、符瑞者不可胜纪，其始赏之以钱数百缗，既而献者日多，稍减至五百、三百而已。昌曰：“谶云兔子上金床，此谓我也。我生太岁在卯，明年覆在卯，二月卯日卯时，吾称帝之秋也。”

二年春正月，董昌将称帝，集将佐议之。节度副使黄碣曰：“今唐室虽微，天人未厌。齐桓、晋文皆翼戴周室以成霸业。大王兴于畎亩，受朝廷厚恩，位至将相，富贵极矣，奈何一旦忽为灭族之计乎。碣宁死为忠臣，不生为叛逆。”昌怒，以为惑众，斩之，投其首于厕中，骂之曰：“奴贼负我。好圣明时三公不能待，而先求死也。”并杀其家八十口，同坎瘗之。又问会稽令吴镣，对曰：“大王不为真诸侯以传子孙，乃欲假天子以取灭亡邪。”昌亦族诛之。又谓山阴令张逊曰：“汝有能政，吾深知之，俟吾为帝，命汝知御史台。”逊曰：“大王起石镜镇，建节浙东，荣贵近二十年，何故效李锜、刘辟之所为乎。浙东僻处海隅，巡属虽有六州，大王若称帝，彼必不从，徒守孤城，为天下笑耳。”昌又杀之。谓人曰：“无此三人者，则人莫我违矣。”

二月辛卯，昌被衮冕登子城门楼，即皇帝位，悉陈瑞物于庭以示众。先是，咸通末，吴、越间讹言山中有大鸟，四目三足，声云：“罗平天册”，见者有殃，民间多画像以祀之。及昌将号，曰：“此吾𬸚𬸦也”，乃自称大越罗平国，改元顺天，署城楼曰天册之楼，令群下谓已曰：“圣人”。以前杭州刺史李邈、前婺州刺史蒋环、两浙盐铁副使杜逞、前屯田郎中李瑜为相，又以吴瑶等皆为翰林学士，李畅之等皆为大将军。

昌移书钱镠，告以权即罗平国位，以镠为两浙都指挥使。镠遗昌书曰：“与其闭门作天子，与九族、百姓俱陷涂炭，岂若开门作节度使，终身富贵邪。及今悛悔，尚可及也。”昌不听。镠乃将兵三万诣越州城下，至迎恩门见昌，再拜言曰：“大王位兼将相，奈何舍安就危。镠将兵此来，以俟大王改过耳。若天子命将出师，纵大王不自惜，乡里士民何罪，随大王灭族乎。”昌惧，致犒军钱二百万，执首谋者吴瑶及巫觋数人送于镠，且请待罪天子。镠引兵还，以状闻。

夏四月，朝廷以董昌有贡输之勤，今日所为，类得心疾，诏释其罪，纵归田里。钱镠表董昌逆，不可赦，请以本道兵讨之。杨行密遣使诣钱镠，言董昌已改过，宜释之。亦遣使诣昌，使趣朝贡。五月，诏削董昌官爵，委钱镠讨之。六月庚寅，以钱镠为浙东招讨使。镠复发兵击董昌。

秋九月，董昌求救于杨行密，行密遣泗州防御使台濛攻苏州以救之，且表昌引咎，愿修职贡，请复官爵。又遗钱镠书，称“昌狂疾自立，已畏兵谏，执送同恶，不当复伐之。”

冬十月，杨行密遣宁国节度使田𫖳、润州团练使安仁义攻杭州镇戍以救董昌，昌使湖州将徐淑会淮南将魏约共围嘉兴。钱镠遣武勇都指挥使顾全武救嘉兴，破乌墩、光福二寨。淮南将柯厚破苏州水栅。全武，馀姚人也。

十二月，加镇海节度使钱镠兼侍中。

三年春正月辛未，安仁义以舟师至湖州，欲渡江应董昌，钱镠遣武勇都指挥使顾全武、都知兵马使许再思守西陵，仁义不能渡。昌遣其将汤臼守石城，袁邠守馀姚。

二月戊辰，顾全武、许再思败汤臼于石城。上用杨行密之请，赦董昌，复其官爵，钱镠不从。

三月己酉，顾全武等攻馀姚，明州刺史黄晟遣兵助之。董昌遣其将徐章救馀姚，全武击擒之。

夏四月，淮南兵与镇海兵战于黄天荡，镇海兵不利，杨行密遂围苏州。

董昌使人觇钱镠兵，有言其强盛者辄怒斩之，言兵疲食尽则赏之。戊寅，袁邠以馀姚降于镠。顾全武、许再思进兵至越州城下，五月，昌出战而败，婴城自守，全武等围之。昌始惧，去帝号，复称节度使。

癸未，苏州常熟镇使陆郢以州城应杨行密，虏刺史成及。钱镠闻苏州陷，急召顾全武使趋西陵备行密。全武曰：“越州，贼之根本，奈何垂克而弃之。请先取越州，后复苏州。”镠从之。

甲午夜，顾全武急攻越州，乙未旦，克其外郭，董昌犹据牙城拒之。戊戌，镠遣昌故将骆团绐昌云：“奉诏，令大王致仕归临安。”昌乃送牌印，出居清道坊。己亥，全武遣武勇都监使吴璋以舟载昌如杭州，至小江南，斩之，并其家三百馀人，宰相李邈、蒋环以下百馀人。昌在围城中，贪吝益甚，日索民间钱帛，减战士粮。及城破，库有金帛杂货五百间，仓有粮三百万斛。钱镠传昌首于京师，散金帛以赏将士，开仓以赈贫乏。

八月，加钱镠兼中书令。甲寅，以门下侍郎王搏充威胜节度使。冬十月，钱镠令两浙吏民上表请以镠兼领浙东。朝廷不得已，复以王搏为吏部尚书、同平章事，以镠为镇海、威胜两军节度使。丙子，更名威胜，曰镇东。

军十一月，淮南将安仁义攻婺州。

四年春正月，钱镠使行军司马杜棱救婺州，安仁义移兵攻睦州，不克而还。

夏四月辛亥，钱镠遣顾全武等将兵三千自海道救嘉兴，己未，至城下，击淮南兵，大破之。癸亥，两浙将顾全武等破淮南十八营，虏淮南将士魏约等三千人。淮南将田𫖳屯驿亭埭，两浙兵乘胜逐之。甲戌，𫖳自湖州奔还，两浙兵追败之，𫖳众死者千馀人。

六月己酉，钱镠如越州，受镇东节钺。秋七月庚戌，钱镠还杭州，遣顾全武取苏州。乙未，拔松江，戊戌，拔无锡，辛丑，拔常熟、华亭、

九月，湖州刺史李彦徽欲以州附于杨行密，其众不从。彦徽奔广陵，都指挥使沈攸以州归钱镠。光化元年春正月，钱镠请徙镇海军于杭州，从之。

三月，淮南将周本救苏州，两浙将顾全武击破之。淮南将秦裴以兵三千人拔昆山而戍之。秋九月，顾全武攻苏州，城中及援兵食皆尽，甲申，淮南所署苏州刺史台濛弃城走，援兵亦遁。全武克苏州，追败周本等于望亭。独秦裴守昆山不下，全武帅万馀人攻之。裴屡出战，使病者被甲执矛，壮者彀弓弩，全武每为之却。全武檄裴令降，全武尝为僧，裴封函纳款，全武喜，召诸将发函，乃佛经一卷。全武大惭曰：“裴不忧死，何暇戏予。”益兵攻城，引水灌之，城坏食尽，裴乃降。钱镠设千人馔以待之，及出，羸兵不满百人。镠怒曰：“单弱如此，何敢久为旅拒。”对曰：“裴义不负杨公，今力屈而降耳，非心降也。”镠善其言。顾全武亦劝镠宥之，镠从之。时人称全武长者。

冬闰十月，钱镠以其将曹圭为苏州制置使，遣王球攻婺州。

十一月，衢州刺史陈岌请降于杨行密，钱镠使顾全武讨之。十二月，杨行密遣成及等归两浙以易魏约等，钱镠许之。二年。婺州刺史王坛为两浙所围，求救于宣歙观察使田𫖳，夏四

月，𫖳遣行营都指挥使康儒等救之。五月庚戌，康儒等败两浙兵于龙丘，擒其将王球，遂取婺州。

三年春正月，宣州将康儒攻睦州，钱镠使其从弟𨱇拒之。秋八月，宣州将康儒食尽，自清溪遁归。天覆元年夏五月己酉，加镇海、镇东节度使钱镠守侍中。

秋八月，或告杨行密，云：“钱镠为盗所杀。”行密遣步军都指挥使李神福等将兵取杭州，两浙将顾全武等列八寨以拒之。冬十月，李神福与顾全武相拒久之，神福获杭俘，使出入卧内。神福谓诸将曰：“杭兵尚强，我师且当夜还。”杭俘走告全武，神福命勿追。暮遣羸兵先行，神福为殿，使行营都将吕师造伏兵青山下。全武素轻神福，出兵追之。神福、师遂夹击，大破之，斩首五千级，生擒全武。钱镠闻之，惊泣曰：“丧我良将。”神福进攻临安，两浙将秦昶帅众三千降之。

十二月，李神福知钱镠定不死，而临安坚，久攻不拔，欲归，恐为镠所邀，乃遣人守卫镠祖考丘垅，禁樵采，又使顾全武通家，信镠遣使谢之。神福于要路多张旗帜为虚寨，镠以为淮南兵大至，遂请和。神福受其犒赂而还。

二年夏四月，杨行密遣顾全武归杭州以易秦裴，钱镠大喜，遣裴还。五月，镇海、镇东节度使、彭城王钱镠进爵越王。

初，孙儒死，其士卒多奔浙西，钱镠爱其骁悍，以为中军，号武勇都。行军司马杜棱谏曰：“狼子野心，他日必为深患，请以土人代之。”不从。镠如衣锦军，命武勇右都指挥使徐绾帅众治沟洫。镇海节度副使成及闻士卒怨言，白镠，请罢役，不从。秋八月丙戌，镠临飨诸将，绾谋杀镠于座，不果，称疾先出。镠怪之，丁亥，命绾将所部先还杭州。及外城，纵兵焚掠。武勇左都指挥使许再思以迎候兵与之合，进逼牙城，镠子传瑛与三城都指挥使马绰等闭门拒之。牙将潘长击绾，绾退屯龙兴寺。镠还，及龙泉，闻变，疾驱至城北，使成及建镠旗鼓与绾战。镠微服乘小舟夜抵牙城东北隅，逾城而入。直更卒凭鼓而寐，镠亲斩之，城中始知镠至。武安都指挥使杜建徽自新城入援，徐绾聚木将焚北门，建徽悉焚之。建徽，棱之子也。湖州刺史高彦闻难，遣其子渭将兵入援，至灵隐山，绾伏兵击杀之。

初，镠筑杭州罗城，谓僚佐曰：“十步一楼，可以为固矣。”掌书记馀杭罗隐曰：“楼不若皆内向。”至是，人以隐言为验。

九月，或劝钱镠渡江东保越州，以避徐、许之难。杜建徽按剑叱之曰：“事或不济，同死于此，岂可复东渡乎。”

镠恐徐绾等据越州，遣大将顾全武将兵戍之。全武曰：“越州不足往，不若之广陵。”镠曰：“何故。”对曰：“闻绾等谋召田𫖳，田𫖳至，淮南助之，不可敌也。”建徽曰：“孙儒之难，王尝有德于杨公，今往告之，宜有以相报。”镠命全武告急于杨行密，全武曰：“徒往无益，请得王子为质。”镠命其子传璙微服为全武仆，与偕之广陵，且求婚于行密。过润州，团练使安仁义爱传璙清丽，将以十仆易之，全武夜半赂阍者逃去。

绾等果召田𫖳，𫖳引兵赴之，先遣亲吏何饶谓镠曰：“请大王东如越州，空府库以相待，无为杀士卒。”镠报曰：“军中叛乱，何方无之。公为节帅，乃助贼为逆。战则亟战，又何大言。”𫖳筑垒绝往来之道，镠患之，募能夺其地者赏以州。衢州制置使陈章将卒三百出城奋击，遂夺其地，镠即以为衢州刺史。

顾全武至广陵，说杨行密曰：“使田𫖳得志，必为王患。王召𫖳还，钱王请以其子传璙为质，且求婚。”行密许之，以女妻传璙。

冬十一月，田𫖳急攻杭州，仍具舟将自西陵渡江。钱镠遣其将盛造、朱郁拒破之。

十二月，杨行密使人召田𫖳曰：“不还，吾且使人代镇宣州。”庚辰，𫖳将还，征犒军钱二十万缗于钱镠，且求镠子为质，将妻以女。镠谓诸子“孰能为田氏婿者。”莫对。镠欲遣幼子传球，传球不可，镠怒，将杀之。次子传瓘请行，吴夫人泣曰：“奈何置儿虎口。”传瓘曰：“纾国家之难，安敢爱身。”再拜而出，镠泣送之。传瓘从数人缒北门而下，𫖳与徐绾、许再思同归宣州。镠夺传球内牙兵印。

越州客军指挥使张洪以徐绾之党自疑，帅步兵三百奔衢州，刺史陈璋纳之。温州将丁章逐刺史朱敖，敖奔福州。章据温州，田𫖳遣使招之，道出衢州，陈璋听其往还，钱镠由是恨璋。

三年秋七月，睦州刺史陈询叛钱镠，举兵攻兰溪，镠遣指挥使方永珍击之。武安都指挥使杜建徽与询连姻，镠疑之，建徽不言。会询亲吏来奔，得建徽与询书，皆劝戒之辞，镠乃悦。建徽从兄建思谮建徽私蓄兵仗，谋作乱。镠使人索之，建徽方食，使者直入卧内，建徽不顾，镠以是益亲重之。

冬十月，田𫖳叛杨行密，行密求兵于钱镠镠。遣方永珍屯润州，从弟镒屯宣州，又遣指挥使杨习攻睦州。田𫖳之叛事见《杨行密据淮南》。十一月，田𫖳败，钱传瓘归杭州。

天祐元年春三月，杨行密遣钱传璙及其妇并顾全武归钱塘。

夏四月，镇海、镇东节度使越王钱镠求封吴越王，朝廷不许。朱全忠为之言于执政，乃更封吴王。

冬十一月，钱镠潜遣衢州罗城使叶让杀刺史陈璋，事泄，十二月，璋斩让而叛，降于杨行密。

昭宣帝天祐二年春正月，两浙兵围陈询于睦州，杨行密遣西南招讨使陶雅将兵救之。军中夜惊士，卒多逾垒亡去，左右及裨将韩球奔告之，雅安卧不应，须臾自定，亡者皆还。钱镠遣其从弟镒及指挥使顾全武、王球御之，为雅所败，掳镒及球以归。

夏四月，淮南将陶雅会衢、睦兵攻婺州，钱镠遣其弟镖将兵救之。秋八月，钱镠遣方永珍救婺州。九月，淮南将陶雅、陈璋拔婺州，执刺史沈夏以归。杨行密以雅为江南都招讨使、歙婺衢睦观察使，以璋为衢婺副招讨使。璋攻暨阳，两浙将方习败之。习进攻婺州。十二月，陈询不能守睦州，奔于广陵，淮南招讨使陶雅入据其城。

三年春正月，陶雅引兵还歙州，钱镠复取睦州。庚辰，钱镠如睦州。

陈璋闻陶雅归歙，自婺州退保衢州。两浙将方永珍等取婺州，进攻衢州。秋八月，两浙围衢州，衢州刺史陈璋告急于淮南，杨渥遣左厢马步都虞候周本将兵迎璋。本至衢州，浙人解围，陈于城下，璋帅众归于本，两浙兵取衢州。吕师造曰：“浙人近我而不动，轻我也，请击之。”本曰：“吾受命迎陈使君，今至矣，何为复战。彼必有以待我也。”遂引兵还。本为之殿，浙人蹑之，本中道设伏，大破之。

冬十二月乙酉，钱镠表荐行军司马王景仁，诏以景仁领宁国节度使。是岁，吴杨渥怒宣州观察使王茂章，以兵袭之，茂章奔两浙，更名景仁。

后梁武帝开平元年春三月，镇海、镇东节度使吴王钱镠遣其子传璙、传瓘讨卢佶于温州。夏四月，卢佶开钱传璙等将至，将水军拒之于青澳。钱传瓘曰：“佶之精兵尽在于此，不可与战。”乃自安固舍舟，间道袭温州。戊午，温州溃，擒佶斩之。吴王镠以都监使吴璋为温州制置使，命传璙等移兵讨卢约于处州。

镇海节度判官罗隐说吴王镠举兵讨梁，曰：“纵无成功，犹可退保杭、越，自为东帝，奈何交臂事贼，为终古之羞乎。”镠始以隐为不遇于唐，必有怨心，及闻其言，虽不能用，心甚义之。

五月己卯，以吴王钱镠为吴越王。卢约以处州降吴越。秋八月辛亥，以吴越王镠兼淮南节度使，充本道招讨制置使。

二年秋八月，吴越王镠遣宁国节度使王景仁奉表诣大梁，陈取淮南之策。淮南遣周本、吕师造击吴越，九月，围苏州。吴越将张仁保攻常州之东洲，拔之。淮南陈璋帅柴再用等复取东洲。

三年夏四月，淮南兵围苏州，推洞屋攻城，吴越将临海孙琰置轮于竿首，垂緪投锥以揭之，攻者尽露，炮至则张网以拒之，淮南人不能克。吴越王镠遣牙内指挥使钱镖、行军副使杜建徽等将兵救之。苏州有水通城中，淮南张网缀铃悬水中，鱼鳖过皆知之。吴越游奕都虞候司马福欲潜行入城，故以竿触网，敌闻铃声举网，福因得过，凡居水中三日，乃得入城。由是城中号令与援兵相应，敌以为神。

吴越王镠尝游府园，见园卒陆仁章树艺有智而志之。及苏州被围，使仁章通信入城，果得报而返。镠以诸孙畜之，累迁两府军粮都监使，卒获其用。仁章，睦州人也。

辛亥，吴越兵内外合击淮南兵，大破之，擒其将何朗等三十馀人，夺战舰二百艘。周本夜遁，又追败之于黄天荡。锺泰章将精兵二百为殿，多树旗帜于菰蒋中，追兵不敢进而还。

冬十月，湖州刺史高澧叛附淮南，举兵焚义和临平镇，吴越王镠命指挥使钱镖讨之。

四年春二月，高澧求救于吴，吴常州刺史李简等将兵应之，湖州将盛师友、沈行思闭城不内。澧帅麾下五千人奔吴。三月癸巳，吴越王镠巡湖州，以钱镖为刺史。

秋八月，吴越王镠筑捍海石塘，广杭州城，大修台馆。由是钱塘富庶盛于东南。

干化元年。湖州刺史钱镖酗酒杀人，恐吴越王镠罪之，冬十月辛亥朔，杀都监潘长、推官锺安德奔于吴。二年秋七月甲寅，加吴越王镠尚父。

均王干化三年春三月，吴行营招讨使李涛帅众二万出千秋岭攻吴越衣锦军，吴越王镠以其子湖州刺史传瓘为北面应援都指挥使以救之。睦州刺史传璙为招讨收复都指挥使，将水军攻吴东洲，以分其兵势。夏四月，千秋岭道险狭，钱传瓘使人伐木以断吴军之后而击之，吴军大败，掳李涛及士卒三千馀人以归。

五月，吴遣宣州副指挥使花虔将兵会广德镇遏使涡信屯广德，将复寇衣锦军，吴越钱传瓘就攻之。六月，吴越钱传瓘拔广德，虐花虔、涡信以归。

九月，吴越王镠遣其子传瓘、传璙及大同节度使传瑛攻吴常州，营于潘葑。徐温曰：“浙人轻而怯。”帅诸将倍道赴之。至无锡，黑云都将陈祐言于温曰：“彼谓吾远来罢倦，未能战，请以所部乘其无备击之。”乃自他道出敌后，温以大军当其前夹攻之，吴越大败，斩获甚众。

贞明二年夏五月，吴越王镠遣浙西安抚判官皮光业自建、汀、虔、郴、潭、岳、荆南道入贡。秋七月，上嘉吴越王镠贡献之勤，壬戌，加镠诸道兵马元帅。朝议多言：“镠之入贡利于市易，不宜过以名器假之”，翰林学士窦梦征执麻以泣，坐贬蓬莱尉。

三年冬十月己亥，加吴越王镠天下兵马元帅。四年春三月，吴越王镠初立元帅府，置官属。

五年春三月，诏吴越王镠大举讨淮南。镠以节度副大使传瓘为诸军都指挥使，帅战舰五百艘自东洲击吴，吴遣舒州刺史彭彦章及裨将陈汾拒之。四月，钱传瓘与彭彦章遇，传瓘命每船皆载灰、豆及沙，乙巳，战于狼山江。吴船乘风而进，传瓘引舟避之，既过，自后随之。吴回船与战，传瓘使顺风扬灰，吴人不能开目。及船舷相接，传瓘使布沙于已船，而散豆于吴船，豆为战血所渍，吴人践之皆僵仆。传瓘因纵火焚吴船，吴兵大败。彦章战甚力，兵尽，继之以木，身被数十创。陈汾按兵不救，彦章知不免，遂自杀。传瓘俘吴裨将七十人，斩首千馀级，焚战舰四百艘。吴人诛汾，籍没家赀，以其半赐彦章家，禀其妻子终身。

秋七月，吴越王镠遣钱传瓘将兵三万攻吴常州，吴都招讨使徐温帅诸将拒之，右雄武统军陈璋以水军下海门出其后。壬申，战于无锡。会温病热，不能治军，吴越攻中军，飞矢雨集，镇海节度判官陈彦谦迁中军旗鼓于左，取貌类温者擐甲胄，号令军事，温得少息。俄顷，疾稍间，出拒之。时久旱草枯，吴人乘风纵火，吴越兵乱，遂大败，杀其将何逢、吴建，斩首万级。传瓘遁去，追至山南，覆败之。陈璋败吴越于香湾。

温募生获叛将陈绍者赏钱百万，指挥使崔彦章获之。绍勇而多谋，温复使之典兵。

初，衣锦之役，吴马军指挥曹筠叛奔吴越，徐温赦其妻子，厚遇之，遣间使告之曰：“使汝不得志而去，吾之过也。汝无以妻子为念。”及是役，筠复奔吴，温自数昔日不用筠言者三，而不问筠去来之罪，归其田宅，复其军职。筠内愧而卒。

知诰请帅步卒二千，易吴越旗帜、铠仗，蹑败卒而东袭取苏州。温曰：“尔策固善，然吾且求息兵，未暇如汝言也。”诸将皆以为吴越所恃者舟楫，今大旱，水道涸，此天亡之时也，宜尽步骑之势一举灭之。温叹曰：“天下离乱久矣，民困已甚，钱公亦未易可轻。若连兵不解，方为诸君之忧。今战胜以惧之，戢兵以怀之，使两地之民各安其业，君臣高枕，岂不乐哉。多杀何为。”遂引还。

吴越王镠见何逢马，悲不自胜，故将士心附之。宠姬郑氏父犯法当死，左右为之请，镠曰：“岂可以一妇人乱我法。”出其女而斩之。镠自少在军中，夜未常寐，倦极则就圆木小枕，或枕大铃，寐熟辄欹而寤，名曰：“警枕”。置粉盘于卧内，有所记则书盘中，比老不倦。或寝方酣，外有白事者，今侍女振纸即寤。时弹铜丸于楼墙之外，以警直更者。尝微行，夜叩北城门，吏不肯启关，曰：“虽大王来，亦不可启。”乃自他门入，明日，召北门吏厚赐之。

秋八月，吴徐温遣使以吴王书解归无锡之俘于吴越，吴越王镠亦遣使请和于吴。自是吴国休兵息民，三十馀州民乐业者二十馀年。吴王及徐温屡遗吴越王镠书，劝镠自王其国，镠不从。

龙德元年春三月，吴人归吴越王镠从弟龙武统军镒于钱塘，镠亦归吴将李涛于广陵。徐温以涛为右雄武统军，镠以镒为镇海节度副使。

后唐庄宗同光元年春二月，梁主遣兵部侍郎崔协等册命吴越王镠为吴越国王。丁卯，镠始建国，仪卫、名称多如天子之制，谓所居曰宫殿，府署曰朝廷，教令下统内曰制敕，将吏皆称臣，惟不改元，表疏首称吴越国而不言军。以清海节度使兼侍中传瓘为镇海、镇东留后，总军府事。置百官，有丞相、侍郎、郎中、员外郎、客省等使。

冬十二月，吴越王镠以行军司马杜建徽为左丞相。

二年冬十月，吴越王镠复修本朝职贡，壬午，帝因梁官爵而命之。镠厚贡献，并赂权要，求金印、玉册、赐诏不名、称国王。有司言：“故事惟天子用玉册，王公皆用竹册。又非四夷，无封国王者。”帝皆曲从镠意。

三年秋八月丁亥，遣吏部侍郎李德休等赐吴越国王玉册、金印、红袍御衣。

闰十二月，吴越王镠遣使者沈瑫致书，以受玉册、封吴越国王告于吴。吴人以其国名与已同，不受书，遣瑫还。仍戒境上无得通吴越使者及商旅。

明宗天成元年春三月，吴越王镠有疾，如衣锦军，命镇海、镇东节度使留后传瓘监国。吴徐温遣使来问疾，左右劝镠勿见。镠曰：“温阴狡，此名问疾，实使之觇我也。”强出见之。温果聚兵欲袭吴越，闻镠疾瘳而止。镠寻还钱塘。是岁，吴越王镠以中国丧乱，朝命不通，改元宝正。其后复通中国，乃讳而不称。

三年秋八月，吴越王镠欲立中子传瓘为嗣，谓诸子曰：“各言汝功，吾择多者而立之。”传瓘兄传璹、传璙、传璟皆推传瓘，乃奏请以两镇授传瓘。闰月丁未，诏以传瓘为镇海、镇东节度使。

四年。吴越王镠居其国，好自大，朝廷使者曲意奉之则赠遗丰厚，不然则礼遇疏薄。尝遗安重诲书，辞礼颇倨。帝遣供奉官乌昭遇、韩玫使吴越，昭遇与玫有隙，使还，玫奏：“昭遇见镠称臣拜舞，谓镠为殿下，及私以国事告镠。”安重诲奏赐昭遇死。秋九月癸巳，制镠以太师致仕，自馀官爵皆削之，凡吴越进奏官、使者、纲吏，令所在系治之。镠令子传瓘等上表讼冤，皆不省。

长兴元年冬十月，钱镠因朝廷册闽王使者裴羽还，附表引咎，其子传瓘及将佐屡为镠上表自诉。癸卯，敕听两浙纲吏自便。

二年春三月乙酉，复以钱镠为天下兵马都元帅、尚父、吴越国王，遣监门上将军张篯往谕旨，以向日致仕，安重诲矫制也。

三年春三月，吴越武肃王钱镠寝疾，谓将吏曰：“吾疾必不起，诸儿愚懦，谁可为帅者。”众泣曰：“两镇令公仁孝有功，孰不爱戴。”镠乃悉出印钥授传瓘曰：“将吏推尔，宜善守之。”又曰：“子孙善事中国，勿以易姓废事大之礼。”庚戌卒，年八十一。

传瓘与兄弟同幄行丧，内牙指挥使陆仁章曰：“令公嗣先王霸业，将吏旦暮趋谒，当与诸公子异处。”乃命主者更设一幄，扶传瓘居之，告将吏曰：“自今惟谒令公，禁诸公子从者无得妄入。”昼夜警卫，未尝休息。镠末年左右皆附传瓘，独仁章数以事犯之。至是传瓘劳之，仁章曰：“先王在位，仁章不知事令公，今日尽节，犹事先王也。”传瓘嘉叹久之。

传瓘既袭位，更名元瓘，兄弟名“传。”者皆更为“元”。以遗命去国仪，用藩镇法，除民田荒绝者租税。命处州刺史曹仲达权知政事。置择能院，掌选举殿最，以浙西营田副使沈嵩领之。

内牙指挥使富阳刘仁杞及陆仁章久用事，仁章性刚，仁杞好毁短人，皆为众所恶。一日，诸将共诣府门请诛之，元瓘使从子仁俊谕之曰：“二将事先王久，吾方图其功，汝曹乃欲逞私憾而杀之，可乎。吾为汝主，汝当禀吾命。不然，吾当归临安以避贤路。”众惧而退。乃以仁章为衢州刺史，仁杞为湖州刺史。中外有上书告讦者，元瓘皆置不问，由是将吏辑睦。

秋七月己丑，加镇海、镇东节度使钱元瓘守中书令。

四年秋七月丁亥，赐钱元瓘爵吴王。元瓘于兄弟甚厚，其兄中吴、建武节度使元璙自苏州入见，元瓘以家人礼事之，奉觞为寿曰：“此兄之位也，而小子居之，兄之赐也。”元璙曰：“先王择贤而立之，君臣位定，元璙知忠顺而已。”因相与对泣。

潞王清泰元年春正月甲午，以镇海、镇东节度使吴王元瓘为吴越王。

后晋高祖天福二年春二月，吴越王元瓘之弟顺化节度使、同平章事元珦获罪于元瓘，废为庶人。初，吴越王镠少子元王术　数有军功，镠赐之兵仗。及吴越王元瓘立，元王术　为土客马步军都指挥使、静江节度使兼中书令，恃恩骄横，增置兵仗至数千，国人多附之。元瓘忌之，使人讽元王术　请输兵仗，出判温州，元王术　不从。铜官庙吏告元王术　遣亲信祷神，求主吴越江山，又为蜡丸从水窦出入，与兄元珦谋议。三月戊午，元瓘遣使者召元王术　宴宫中，既至，左右称元王术　有刃坠于怀袖，即格杀之，并杀元珦。元瓘欲按诸将吏与元珦、元王术　交通者，从子仁俊谏曰：“昔光武克王郎，曹公破袁绍，皆焚其书疏以安反侧，今宜效之。”元瓘从之。

夏四月，吴越王元瓘复建国，如同光故事。丙申，赦境内，立其子弘僔为世子。以曹仲达、沈嵩、皮光业为丞相，镇海节度判官林鼎掌教令。十一月戊辰，诏加吴越王元瓘天下兵马副元帅，进封吴越国王。

四年秋八月己酉，以吴越王元瓘为天下兵马元帅。

冬十月，吴越恭穆夫人马氏卒。夫人，雄武军节度使绰之女也。初，武肃王镠禁中外畜声妓，文穆王元瓘年三十馀无子，夫人为之请于镠，镠喜曰：“吾家祭祀，汝实主之。”乃听元瓘纳妾鹿氏，生弘僔、弘倧。许氏，生弘佐。吴氏，生弘俶。众妾，生弘偡、弘亿、弘仪、弘偓、弘仰、弘信：夫人抚视，慈爱如一。常置银鹿于帐前，坐诸儿于上而弄之。

五年夏四月甲子，吴越孝献世子弘僔卒。冬十月丁酉，加吴越王元瓘天下兵马都元帅、尚书令。

六年秋七月，吴越府署火，宫室、府库几尽。吴越王元瓘惊惧，发狂疾。

八月，吴越文穆王元瓘寝疾，察内都监使章德安忠厚，能断大事，欲属以后事，语之曰：“弘佐尚少，当择宗人长者立之。”德安曰：“弘佐虽少，群下伏其英敏，愿王勿以为念。”王曰：“汝善辅之，吾无忧矣。”德安，处州人也。辛亥，元瓘卒。

初，内牙指挥使戴恽为元瓘所亲任，悉以军事委之。元瓘养子弘侑乳母，恽妻之亲也，或告恽谋立弘侑，德安秘不发丧，与诸将谋，伏甲士于幕下。壬子，恽入府，执而杀之，废弘侑为庶人，复姓孙，幽之明州。是日，将吏以元瓘遗命，承制以镇海、镇东节度副大使弘佐为节度使，时年十四。九月庚申，弘佐即王位，命丞相曹仲达摄政。军中言赐与不均，举仗不受，诸将不能制。仲达亲谕之，皆释仗而拜。

弘佐温恭，好书，礼士，躬勤政务，发摘奸伏，人不能欺。民有献嘉禾者，弘佐问仓吏“今蓄积几何。”对曰：“十年。”王曰：“然则军食足矣，可以宽吾民。”乃命复其境内税三年。

齐王开运二年冬十一月乙卯，吴越王弘佐诛内都监使杜昭达，己未，诛内牙上统军使、明州刺史阚璠。昭达，建徽之孙也，与璠皆好货。钱塘富人程昭悦以货结二人，得侍弘佐左右。昭悦为人狡佞，王悦之，宠待逾于旧将，璠不能平。昭悦知之，诣璠顿首谢罪，璠责让久之，乃曰：“吾始者决欲杀汝，今既悔过，吾亦释然。”昭悦惧，谋去璠。璠专而愎，国人恶之者众，王亦恶之。昭悦欲出璠于外，恐璠觉之，私谓右统军使胡进思曰：“今欲除公及璠各为本州，岛使璠不疑，可乎。”进思许之，乃以璠为明州刺史，进思为湖州刺史。璠怒曰：“出我于外，是弃我也。”进思曰：“老兵得大州，幸矣，不行何为。”璠乃受命。既而复以他故留进思。内外马步都统军使钱仁俊母，杜昭达之姑也。昭悦因谮璠、昭达谋奉仁俊作乱，下狱，锻链成之。璠、昭达既诛，夺仁俊官，幽于东府。于是昭悦治阚、杜之党，凡权位与已侔，意所忌者，诛放百馀人，国人畏之侧目。胡进思重厚寡言，昭悦以为戆，故独存之。昭悦收仁俊故吏慎温其，使证仁俊之罪，拷掠备至，温其坚守不屈。弘佐嘉之，擢为国官。温其，衢州人也。

十二月，加弘佐东南面兵马都元帅。

后汉高祖天福十二年。吴越内都监程昭悦多聚宾客，畜兵器，二月己卯，吴越王弘佐斩之，释钱仁俊之囚。

夏六月，忠献王弘佐卒，遗令以弘倧为镇海、镇东节度使。丙寅，弘倧袭位。秋七月，吴越王弘倧以其弟弘俶同参相府事。八月，制以钱弘倧为镇海镇东节度使兼中书令、吴越王。

十一月，吴越王弘倧大阅水军，赏赐倍于旧。胡进思固谏，弘倧怒，投笔水中曰：“吾之财与士卒共之，奚多少之限邪。”

吴越王弘倧性刚严，愤忠献王弘佐时容养诸将，政非已出，及袭位，诛杭、越侮法吏三人。

内牙统军使胡进思恃迎立功，干预政事，弘倧恶之，欲授以一州，进思不可。进思有所谋议，弘倧数面折之。进思还家，设宗献王位，被发恸哭。民有杀牛者，吏按之，引人所市肉近千斤。弘倧问进思“牛大者肉几何。”对曰：“不过三百斤。”弘倧曰：“然则吏妄也。”命按其罪，进思拜贺其明。弘倧曰：“公何能知其详。”进思踧踖对曰：“臣昔未从军，亦尝从事于此。”进思以弘倧为知其素业，故辱之，益恨怒。进思建议遣李孺赟归福州，及孺赟叛，弘倧责之，进思愈不自安。

弘倧与内牙指挥使何承训谋逐进思，又谋于内都监使水丘昭券。昭券以为进思党盛难制，不如容之，弘倧犹豫未决。承训恐事泄，反以谋告进思。

十二月庚戌晦，弘倧夜宴将吏，进思疑其图已，与其党谋作乱，帅亲兵百人，戎服执兵入见于天策堂曰：“老奴无罪，王何故图之。”弘倧叱之不退，左右持兵者皆愤怒。弘倧猝愕不暇发言，趋入义和院。进思锁其门，矫称王命，告中外，云：“猝得风疾，传位于同参相府事弘俶。”进思因帅诸将迎弘俶于私第，且召丞相元德昭。德昭至，立于帘外不拜，曰：“俟见新君。”进思亟出褰帘，德昭乃拜。

进思称弘倧之命，承制授弘俶镇海、镇东节度使兼侍中。弘俶曰：“能全吾兄，乃敢承命。不然当避贤路。”进思许之，弘俶始视事。进思杀水丘昭券及进侍鹿光铉。光铉，弘倧之舅也。进思之妻曰：“他人犹可杀，昭券君子也，奈何害之。”

干佑元年春正月壬戌，吴越王弘俶迁故王弘倧于锦衣军私第，遣匡武都头薛温将亲兵卫之，潜戒之曰：“若有非常处分，皆非吾意，当以死拒之。”

二月，吴越内牙指挥使何承训复请诛胡进思及其党。吴越王弘俶恶其反复，且惧召祸，乙未，执承训斩之。进思屡请杀废王弘倧以绝后患，弘俶不许。进思诈以王命，密令薛温害之。温曰：“仆受命之日不闻此言，不敢妄发。”进思乃夜遣其党方安等二人逾垣而入，弘倧阖户拒之，大呼求救。温闻之，率众而入，毙安等于庭中，入告弘俶。弘俶大惊曰：“全吾兄，汝之力也。”弘俶畏忌进思，曲意下之。进思亦内忧惧，未几疽发背卒，弘倧由是获全。

八月乙未，以钱弘俶为吴越国王。

隐帝乾祐二年夏五月，吴越内牙都指挥使钭淊，胡进思之党也，或告其谋叛，辞连丞相弘亿。吴越王弘俶不欲穷治，贬淊于处州。秋七月，吴越王弘俶以丞相弘亿判明州。

冬十月壬午，加吴越王弘俶尚书令。吴越王弘俶募民能垦荒田者，勿收其税，由是境内无弃田。或请纠民遗丁以增赋，仍自掌其事，弘俶杖之国门，国人皆悦。

三年冬十月丁未，以吴越王弘俶为诸道兵马元帅。

后周太祖广顺元年夏四月，吴越王弘俶徙废王弘倧居东府，为筑宫室，治园圃娱悦之，岁时供馈甚厚。显德元年秋七月丁丑，加吴越王钱弘俶天下兵马都元帅。

世宗显德二年十二月，吴越王弘俶遣元帅府判官陈彦禧入贡，帝以诏谕弘俶，使出兵击唐。

三年春二月，吴越王弘俶遣兵屯境上以俟周命。苏州营田指挥使陈满言于丞相吴程曰：“周师南征，唐举国惊扰，常州无备，易取也。”会唐主有诏抚安江阴吏民，满告程云：“周诏书已至。”程为之言于弘俶，请亟发兵从其策。丞相元德昭曰：“唐大国，未可轻也。若我入唐境而周师不至，谁与并力，能无危乎。请姑俟之。”程固争，以为时不可失，弘俶卒从程议。癸未，遣程督衢州刺史鲍修让、中直都指挥使罗晟趋常州。程谓将士曰：“元丞相不欲出师。”将士怒，流言欲击德昭。弘俶匿德昭于府中，令捕言者，叹曰：“方出师而士卒欲击丞相，不祥甚哉。”

癸巳，吴越王弘俶遣上直都指挥使路彦铢攻宣州，罗晟帅战舰屯江阴。唐静海制置使姚彦洪帅兵民万人奔吴越。

唐僖宗中和元年秋八月，寿州屠者王绪与妹夫刘行全聚众五百，盗据本州，月馀，复陷光州，自称将军，有众万馀人。蔡州节度使秦宗权表为光州刺史。固始县佐王潮及弟审邽、审知皆以材气知名，绪以潮为军正，使典资粮，阅士卒，信用之。

四年。初，黄巢转掠福建，建州人陈岩聚众数千保乡里，号“九龙军”，福建观察使郑镒奏为团炼副使。泉州刺史、左厢都虞候李连有罪，亡入溪洞，合众攻福州，岩击败之。镒畏岩之逼，表岩自代，冬十二月壬寅，以岩为福建观察使。岩为治有威惠，闽人安之。

光启元年春正月，秦宗权责租赋于光州刺史王绪，绪不能给。宗权怒，发兵击之。绪惧，悉举光、寿二州兵五千人，驱吏民渡江，以刘行全为前锋，转掠江、洪、虔州，是月陷汀、漳二州，然皆不能守也。

秋八月，王绪至漳州，以道险粮少，令军中“无得以老弱自随，犯者斩”。唯王潮兄弟扶其母董氏崎岖从军，绪召潮等责之曰：“军皆有法，未有无法之军。汝违吾令而不诛，是无法也。”三子曰：“人皆有母，未有无母之人。将军奈何使人弃其母。”绪怒，命斩其母。三子曰：“潮等事母如事将军，既杀其母，安用其子。请先母死。”将士皆为之请，乃舍之。

有望气者谓绪曰：“军中有王者气。”于是绪见将卒有勇略逾已及气质魁岸者皆杀之。刘行全亦死，众皆自危，曰：“行全亲也，且军锋之冠，犹不免，况吾属乎。”行至南安，王潮说其前锋将曰：“吾属违坟墓，捐妻子，羁旅外乡，为群盗，岂所欲哉，乃为绪所迫胁故也。今绪猜刻不仁，妄杀无辜，军中孑孑者受诛且尽。子须眉若神，骑射绝伦，又为前锋，吾窃为子危之。”前锋将执潮手泣，问计安出。潮为之谋，伏壮士数十人于篁竹中，伺绪至，挺剑大呼跃出，就马上擒之，反缚以徇，军中皆呼万岁。潮推前锋将为主，前锋将曰：“吾属今日不为鱼肉，皆王君力也。夫以王君为主，谁敢先之。”相推让数四，卒奉潮为将军。绪叹曰：“此子在吾网中不能杀，岂非天哉。”

潮引兵将还光州，约其属，所过秋毫无犯。行及沙县，泉州人张延鲁等以刺史廖彦若贪暴，帅耆老奉牛酒遮道，请潮留为州将，潮乃引兵围泉州。

二年秋八月，王潮拔泉州，杀廖彦若。潮闻福建观察使陈岩威名，不敢犯福州境，遣使降之，岩表潮为泉州刺史。潮沈勇有智略，既得泉州，招怀离叛，均赋缮兵，吏民悦服。幽王绪于别馆，绪惭，自杀。

昭宗大顺二年。福建观察使陈岩疾病，遣使以书召泉州刺史王潮，欲授以军政，未至而岩卒。岩妻弟都将范晖讽将士推已为留后，发兵拒潮。

景福元年。范晖骄侈失众心，王潮以从弟彦复为都统，弟审知为都监，将兵攻福州。民自请输米饷军，平湖洞及滨海蛮夷皆以兵船助之。

二年。王彦复、王审知攻福州，久不下。范晖求救于威胜节度董昌，昌与陈岩婚姻，发温、台、婺州兵五千救之。彦复、审知以城坚，援兵且至，士卒死伤多，白王潮，欲罢兵更图后举，潮不许。请潮自临行营，潮报曰：“兵尽添兵，将尽添将，兵将俱尽，吾当自来。”彦复、审知惧，亲犯矢石急攻之。五月，城中食尽，晖知不能守，夜以印授监军，弃城走，援兵亦还。庚子，彦复等入城。辛丑，晖亡抵沿海都，为将士所杀。潮入福州，自称留后，素服葬陈岩，以女妻其子延晦，厚抚其家。汀、建二州降，岭、海间群盗二十馀辈皆降溃。

冬十月戊戌，以泉州刺史王潮为福建观察使。

干宁三年秋九月庚辰，升福州为威武军，以观察使王潮为节度使。四年，威武节度使王潮弟审知为观察副使，有过，潮犹加捶挞，

审知无怨色。潮寝疾，舍其子延兴、延虹、延丰、延休，命审知知军府事。十二月丁未，潮薨，审知以让其兄泉州刺史审邽，审邽以审知有功，辞不受。审知自称福建留后，表于朝廷。

光化元年春三月己丑，以王审知充威武留后。冬十月癸卯，以威武留后王审知为节度使。三年春二月壬申，加威武节度使王审知同平章事。后梁太祖开平元年夏五月己卯，以王审知兼侍中。

三年夏四月庚子，以王审知为闽王。

均王贞明六年。初，闽王审知承制加其从子泉州刺史延彬领平卢节度使。延彬治泉州十七年，吏民安之。会得白鹿及紫芝，僧浩源以为王者之符，延彬由是骄纵，密遣使浮海入贡，求为泉州节度使。事觉，审知诛浩源及其党，黜延彬归私第。

后唐庄宗同光三年夏五月，闽王审知寝疾，命其子节度副使延翰权知军府事。冬十二月辛未，闽忠懿王审知卒，子延翰自称威武留后。汀州民陈本聚众三万围汀州，延翰遣右军都监柳邕等将兵二万讨之。

明宗天成元年春正月，闽人破陈本，斩之。

三月辛酉，以威武节度副使王延翰为威武节度使。夏五月甲戌，加王延翰同平章事。冬十月，威武节度使、同平章事王延翰骄淫残暴，己丑，自称大

闽国王，立宫殿，置百官，威仪、文物皆仿天子之制，群下称之曰殿下。赦境内，追尊其父审知曰昭武王。

闽王延翰蔑弃兄弟，袭位才逾月，出其弟延钧为泉州刺史。延翰多取民女以充后庭，采择不已。延钧上书极谏，延翰怒，由是有隙。父审知养子延禀为建州刺史，延翰与书，使之采择，延禀覆书不逊，亦有隙。十二月，延禀、延钧合兵袭福州。延禀顺流先至，福州指挥使陈陶帅众拒之，兵败，陶自杀。是夜，延禀帅壮士百馀人趋西门，梯城而入，执守门者，发库取兵仗。及寝门，延翰惊匿别室。辛卯旦，延禀执之，暴其罪恶，且称延翰与妻崔氏共弑先王，告谕吏民，斩于紫宸门外。是日，延钧至城南，延禀开门纳之，推延钧为威武留后。

二年春正月戊辰，王延禀还建州，王延钧送之，将别，谓延钧曰：“善守先人基业，勿烦老兄再下。”延钧逊谢甚恭而色变。

夏五月癸丑，以威武留后王延钧为本道节度使、守中书令、琅邪王。三年秋七月戊辰，以威武节度使王延钧为闽王。冬十二月，闽王延钧度民二万为僧，由是闽中多僧。

四年冬十二月，奉国节度使、知建州王延禀称疾，退居里第，请以建州授其子继雄。庚子，诏以继雄为建州刺史。

长兴二年夏四月，闽奉国节度使兼中书令王延禀闻闽王延钧有疾，以次子继升知建州留后，帅建州刺史继雄将水军袭福州。癸卯，延禀攻西门，继雄攻东门，延钧遣楼船指挥使王仁达将水军拒之。仁达伏甲舟中，伪立白帜请降，继雄喜，屏左右，登仁达舟慰抚之。仁达斩继雄，枭首于西门。延禀方纵火攻城，见之恸哭，仁达因纵兵击之，众溃，左右以斛舁延禀而走，甲辰，追擒之。延钧见之曰：“果烦老兄再下”，延禀惭不能对。延钧囚于别室，遣使者如建州招抚其党。其党杀使者，奉继升及弟继伦奔吴越。仁达，延钧从子也。

五月，闽王延钧斩王延禀于市，复其姓名曰周彦琛。遣其弟都教练使延政如建州抚慰吏民。

六月，闽王延钧好神仙之术，道士陈守元、巫者徐彦林兴盛韬共诱之作宝皇宫，极土木之盛，以守元为宫主。

冬十二月，闽陈守元等称宝皇之命，谓闽王延钧曰：“苟能避位受道，当为天子六十年。”延钧信之，丙子，命其节度副使继鹏权军府事。延钧避位受箓，道名玄锡。

三年春三月甲辰，闽王延钧覆位。

夏六月，闽王延钧谓陈守元曰：“为我问宝皇，既为六十年天子，后当何如？”明日，守元入白“昨夕奏章，得宝皇旨，当为大罗仙主。”徐彦等亦曰：“北庙崇顺王尝见宝皇，其言与守元同。”延钧益自负，始谋称帝。表朝廷，云：“钱镠卒，请以臣为吴越王。马殷卒，请以臣为尚书令。”朝廷不报，自是职贡遂绝。

四年春正月，闽人有言真封宅龙见者，闽王延钧更命其宅曰龙跃宫。遂诣宝皇宫受册，备仪卫，入府，即皇帝位，国号大闽，大赦，改元龙启，更名璘。追尊父、祖，立五庙。以其僚属李敏为左仆射、门下侍郎，其子节度副使继鹏为右仆射、中书侍郎，并同平章事。以亲吏吴勖为枢密使。唐册礼使裴杰、程侃适至海门，闽主以杰为如京使，侃固求北还，不许。闽主自以国小地僻，常谨事四邻，由是境内差安。

夏四月，闽主璘立子继鹏为福王，充宝皇宫使。五月，闽地震，闽主璘避位修道，命福王继鹏权总万机。初，闽王审知性节俭，府舍皆庳陋。至是大作宫殿，极土木之盛。

秋七月戊子，闽主璘复位。初，福建中军使薛文杰性巧佞，璘喜奢侈，文杰以聚敛求媚，璘以为国计使，亲任之。文杰阴求富民之罪，籍没其财，被榜捶者胸背分受，仍以铜器火熨之。建州土豪吴光入朝，文杰利其财，求其罪，将治之。光怨怒，帅其众且万人叛奔吴。

九月，闽内枢密使薛文杰说闽主抑挫诸宗室。从子继图不胜忿，谋反，坐诛，连坐者千馀人。

闽俗好鬼神，巫盛韬等皆有宠。薛文杰言于闽主曰：“陛下左右多奸臣，非质诸鬼神，不能知也。盛韬善视鬼，宜使察之。”闽主从之。文杰恶枢密吴勖，勖有疾，文杰省之，曰：“主上以公久疾，欲罢公近密，仆言公但小苦头痛耳，将愈矣。主上或遣使来问，慎勿以他疾对也。”勖许诺。明日，文杰使韬言于闽主曰：“适见北庙崇顺王讯吴勖谋反，以铜钉钉其脑，金椎击之。”闽主以告文杰，文杰曰：“未可信也，宜遣使问之。”果以头痛对，即收下狱，遣文杰及狱吏杂治之，勖自诬服，并其妻子诛之。由是国人益怒。

吴光请兵于吴，吴信州刺史蒋延徽不俟朝命，引兵会光攻建州。闽主遣使求救于吴越。十一月，闽主尊鲁国夫人黄氏为皇太后。

十二月，闽主改福州为长乐府。亲从都指挥使王仁达有擒王延禀之功，性慷慨，言事无所避，闽主恶之。尝私谓左右曰：“仁达智有馀，吾犹能御之，非少主臣也。”至是，竟诬以叛，族诛之。

潞王清泰元年春正月，吴蒋延徽败闽兵于浦城，遂围建州。闽主璘遣上军使张彦柔、骠骑大将军王延宗将兵万人救建州。延宗军及中涂，士卒不进，曰：“不得薛文杰，不能讨贼。”延宗驰使以闻，国人震恐。太后及福王继鹏泣谓璘曰：“文杰盗弄国权，枉害无辜，上下怨怒久矣。今吴兵深入，士卒不进，社稷一旦倾覆，留文杰何益。”文杰亦在侧，互陈利害。璘曰：“吾无如卿何，卿自为谋。”文杰出，继鹏伺之于启圣门外，以笏击之仆地，槛车送军前，市人争持瓦砾击之。文杰善术数，自云过三日则无患。部送者闻之，倍道兼行，二日而至。士卒见之踊跃，脔食之。闽主亟遣赦之，不及。初，文杰以古制槛车疏阔，更为之，形如木匮，攒以铁铓，内向，动辄触之。车成，文杰首自入焉。并诛盛韬。

蒋延徽攻建州垂克，徐知诰以延徽吴太祖之婿，与临川王濛素善，恐其克建州奉濛以图兴复，遣使召之。延徽亦闻闽兵及吴越兵将至，引兵归。闽人追击，败之，士卒死亡甚众，归罪于都虞候张重进，斩之。知诰贬延徽为右威卫将军，遣使求好于闽。

二年春正月，闽主立淑妃陈氏为皇后。初，闽主两娶刘氏，皆士族，美而无宠。陈后，本闽太祖侍婢金凤也，陋而淫，闽主嬖之，以其族人守恩、匡胜为殿使。

夏六月，闽福王继鹏私于宫人李春燕，继鹏请之于陈后，后白闽主而赐之。

初，闽主有幸臣曰归守明，出入卧内。闽主晚年得风疾，陈后与守明及百工院使李可殷私通，国人皆恶之，莫敢言。可殷尝谮皇城使李仿于闽主，后族陈匡胜无礼于福王继鹏，仿及继鹏皆恨之。闽主疾甚，继鹏有喜色。仿以闽主为必不起，冬十月己卯，使壮士数人持白挺击李可殷，杀之，中外震惊。庚辰，闽主疾少间，陈后诉之。闽主力疾视朝，诘可殷死状，仿惧而出，俄顷，引部兵鼓噪入宫。闽主闻变，匿于九龙帐下，乱兵刺之而出。闽主宛转未绝，宫人不忍其苦，为绝之。仿与继鹏杀陈后、陈守恩、陈匡胜、归守明及继鹏弟继韬，继韬素与继鹏相恶故也。辛巳，继鹏称皇太后令监国，是日，即皇帝位，更名昶。谥其父曰齐肃明孝皇帝，庙号惠宗。既而自称权知福建节度事，遣使奉表于唐。大赦境内。立李春燕为贤妃。

初，闽惠宗娶汉主女清远公主，使宦者闽清林延遇置邸于番禺，专掌国信。汉主赐以大第，禀赐甚厚，数问以闽事。延遇不对，退谓人曰：“去闽语闽，去越语越，处人宫禁，可如是乎。”汉主闻而贤之，以为内常侍，使钩校诸司事。延遇闻惠宗遇弑，求归，不许，素服向其国三日哭。

闽皇城使、判六军诸卫李仿专制朝政，阴养死士，闽主昶与拱晨指挥使林延皓等图之。延皓等诈亲附仿，仿待之不疑。十一月壬子，仿入朝，延皓等伏卫士数百于内殿，执斩之，枭首朝门。仿部兵千馀持白梃攻应天门，不克，焚启圣门，夺仿首奔吴越。诏暴仿弑君及杀继韬等罪，告谕中外。以建王继严权判六军诸卫，以六军判官永泰叶翘为内宣徽使参政事。

翘博学质直，闽惠宗擢为福王友，昶以师傅礼待之，多所裨益，宫中谓之“国翁”。昶既嗣位，骄纵，不与翘议国事。一旦，昶方视事，翘衣道士服过庭中趋出，昶召还，拜之，曰：“军国事殷，久不接对，孤之过也。”翘顿首曰：“老臣辅导无状，致陛下即位以来，无一善可称。愿乞骸骨。”昶曰：“先帝以孤属公，政令不善，公当极言，奈何弃孤去。”厚赐金帛，慰谕令复位。昶元妃梁国夫人李氏，同平章事敏之女，昶嬖李春燕待夫人甚薄。翘谏曰：“夫人先帝之甥，聘之以礼，奈何新爱而弃之。”昶不从，由是疏之。未几覆上书言事，昶批其纸尾曰：“一叶随风落御沟”，遂放归永秦，以寿终。

十二月，闽主赐洞真先生陈守元号“天师”，信重之，乃至更易将相、刑罚、选举皆与之议。守元受赂请托，言无不从，其门如市。

后晋高祖天福元年春三月，闽主昶改元通文，立贤妃李氏为皇后，尊皇太后曰太皇太后。

二年夏四月，闽主作紫微宫，饰以水晶，土木之盛，倍于宝皇宫。又遣使散诣诸州，伺人隐匿。

夏六月，方士言于闽主，云有白龙夜见螺峰，闽主作白龙寺。时百役繁兴，用度不足，闽主谓吏部侍郎判三司候官蔡守蒙曰：“闻有司除官皆受赂，有诸。”对曰：“浮言无足信也。”闽主曰：“朕知之久矣。今以委卿，择贤而授，不肖及罔冒者勿拒，第令纳赂，籍而献之。”守蒙素廉，以为不可。闽主怒，守蒙惧而从之，自是除官但以货多寡为差。闽主又以空名堂牒使医工陈究卖官于外，专务聚敛，无有盈厌。又诏民有隐年者杖背，隐口者死，逃亡者族。果、菜、鸡、豚，皆重征之。

冬十月，闽主命其弟威武节度使继恭上表告嗣位于晋，且请置邸于都下。

三年冬十一月丙午，以闽主昶为闽国王，以左散骑常侍卢损为册礼使，赐昶赭袍。戊申，以威武节度使王继恭为临海郡王。闽主闻之，遣进奏官林恩白执政，以既袭帝号，辞册命及使者。闽谏议大夫黄讽以闽主淫暴，与妻子辞诀入谏。闽主欲杖之，讽曰：“臣若迷国不忠，死亦无怨，直谏被杖，臣不受也。”闽王怒，黜为民。

四年春二月，卢损至福州，闽主称疾不见，命弟继恭主之。遣其礼部员外郎郑元弼奉继恭表，随损入贡。闽主不礼于损，有士人林省邹私谓损曰：“吾主不事其君，不爱其亲，不恤其民，不敬其神，不睦其邻，不礼其宾，其能久乎。馀将僧服而北逃，会当相见上国耳。”

闽主忌其叔父前建州刺史延武、户部尚书延望才名，巫者林兴与延武有怨，托鬼神语，云：“延武、延望将为变。”闽主不复诘，使兴帅壮士就第杀之，并其五子。

闽主用陈守元言，作三清殿于禁中，以黄金数千斤铸宝皇大帝、天尊、老君像，昼夜作乐，焚香祷祀，求神丹。政无大小，皆林兴传宝皇命决之。

闽判六军诸卫建王继严得士心，闽主忌之，六月，罢其兵柄，更名继裕。以弟继镛判六军，去“诸卫。”字。

林兴诈觉，流泉州。望气者言宫中有灾，乙未，闽主徙居长春宫。

初，闽惠宗以太祖元从为拱宸、控鹤都，及康宗立，更募壮士二千人为腹心，号“宸卫都”，禄赐皆厚于二都。或言二都怨望，将作乱，闽主欲分隶漳、泉二州，二都益怒。闽主好为长夜之饮，强群臣酒，醉则令左右伺其过失。从弟继隆醉失礼，斩之。屡以猜怒诛宗室，叔父左仆射、同平章事延羲阳为狂愚以避祸，闽主赐以道士服，置武夷山中，寻复召还，幽于私第。

闽主数侮拱宸、控鹤军使永泰朱文进、光山连重遇，二人怨之。会北宫火，求贼不获，闽主命重遇将内外营兵扫除馀烬，日役万人，士卒甚苦之。又疑重遇知纵火之谋，欲诛之。内学士陈郯私告重遇。辛巳夜，重遇入直，帅二都兵焚长春宫以攻闽主，使人迎延羲于瓦砾中，呼万岁，复召外营兵共攻闽主。独宸卫都拒战，闽主乃与李后如宸卫都。比明，乱兵焚宸卫都，宸卫都战败，馀众千馀人，奉闽主及李后出北关，至梧桐岭，众稍逃散。延羲使兄子前汀州刺史继业将兵追之，及于村舍。闽主素善射，引弓杀数人。俄而追兵云集，闽主知不免，投弓谓继业曰：“卿臣节安在。”继业曰：“君无君德，臣安得有臣节。新君叔父也，旧君昆弟也，孰亲孰疏。”闽主不复言。继业与之俱还，至陁庄，饮以酒，醉而缢之，并李后及诸子王继恭皆死。宸卫馀众奔吴越。

延羲自称威武节度使、闽国王，更名曦，改元永隆，赦系囚，颁赉中外。以宸卫弑闽主赴于邻国，谥闽主曰：“圣神英睿文明广武应道大弘孝皇帝”，庙号康宗。遣商人间道奉表称藩于晋，然其在国置百官皆如天子之制，以太子太傅致仕李真为司空兼中书侍郎、同平章事。

连重遇之攻康宗也，陈守元在宫中，易服色将逃，兵人杀之。重遇执蔡守蒙，数以卖官之罪而斩之。闽主曦既立，遣使诛林兴于泉州。

冬十月庚戌，闽主康宗所遣使者郑元弼至大梁。康宗遗执政书曰：“闽国一从兴运，久历年华，见北辰之帝座频移，致东海之风帆多阻。”又求用敌国礼致书往来。帝怒其不逊，壬子，诏却其贡物及福建诸州纲运，并令元弼及进奏官林恩部送速归。兵部员外郎李知损上言：“王昶僭慢，宜执留使者，籍没其货。”乃下元弼、恩狱。

十二月，闽主作新宫，徙居之。

五年春正月，帝引见闽使郑元弼等。元弼曰：“王昶蛮夷之君，不知礼义，陛下得其善言不足喜，恶言不足怒。臣将命无状，愿伏𫓧锧以赎昶罪。”帝怜之，辛未，诏释元弼等。

闽王曦既立，骄淫苛虐，猜忌宗族，多寻旧怨。其弟建州刺史延政数以书谏之，曦怒，复书骂之。遣亲吏叶翘监建州军，教练使杜汉崇监南镇军，二人争捃延政阴事告于曦，由是兄弟积相猜恨。一日，翘与延政议事不叶，翘诃之曰：“公反邪。”延政怒，欲斩翘，翘奔南镇。延政发兵就攻之，败其戍兵，翘、汉崇奔福州西鄙，戍兵皆溃。

二月，曦遣统军使潘师逵、吴行真将兵四万击延政。师逵军于建州城西，行真军于城南，皆阻水置营，焚城外庐舍。延政求救于吴越，壬戌，吴越王元瓘遣宁国节度使、同平章事仰仁诠、内都监使薛万忠将兵四万救之。丞相林鼎谏，不听。三月戊辰，师逵分兵三千，遣都军使蔡弘裔将之出战，延政遣其将林汉彻等败之于茶山，斩首千馀级。

丁丑，王延政募敢死士千馀人，夜涉水，潜入潘师逵垒，因风纵火，城上鼓噪以应之，战棹都头建安陈诲杀师逵，其众皆溃。戊寅，引兵欲攻吴行真寨，建人未涉水，行真及将士弃营走，死者万人。延政乘胜取永平、顺昌二城。自是建州之兵始盛。

夏四月，吴越仰仁诠等兵至建州，王延政以福州兵已败去，奉牛酒犒之，请班师。仁诠等不从，营于城之西北。延政惧，复遣使乞师于闽王，闽王以泉州刺史王继业为行营都统，将兵二万救之。且移书责吴越，遣轻兵绝吴越粮道。会久雨，吴越军食尽，五月，延政遣兵出击，大破之，俘斩以万计。癸未，仁铨等夜遁。

唐主遣客省使尚全恭如闽，和闽王曦及王延政。六月，延政遣牙将及女奴持誓书及香炉至福州，与曦盟于宣陵，然兄弟相猜恨犹如故。

闽王曦因商人奉表自理，十一月甲申，以曦为威武节度使兼中书令，封闽国王。

六年春正月，王延政城建州，周二十里，请于闽王曦，欲以建州为威武军，自为节度使。曦以威武军福州也，乃以建州为镇安军，以延政为节度使，封富沙王。延政改镇安曰镇武而称之。

夏四月，闽主曦以其子亚澄同平章事、判六军诸卫。曦疑其弟汀州刺史延喜与延政通谋，遣将军许仁钦以兵三千如汀州，执延喜以归。

夏六月，闽王曦闻王延政以书招泉州刺史王继业，召继业还，赐死于郊外，杀其子于泉州。初，继业为汀州刺史，司徒兼门下侍郎、同平章事杨沂丰为士曹参军，与之亲善。或告沂丰与继业通谋，沂丰方侍宴，即收下狱，明日斩之，夷其族。沂丰，涉之从弟也，时年八十馀，国人哀之。自是宗族、勋旧相继被诛，人不自保。谏议大夫黄峻舁榇诣朝堂极谏，曦曰：“老物狂发矣。”贬漳州司户。

曦淫侈无度，资用不给，谋于国计使南安陈匡范，匡范请日进万金。曦悦，加匡范礼部侍郎，匡范增算商贾数倍。曦宴群臣，举酒属匡范曰：“明珠美玉，求之可得，如匡范人中之宝，不可得也。”未几，商贾之算不能足日进，贷诸省务钱以足之，恐事觉，忧悸而卒，曦祭赠甚厚。诸省务以匡范贷帖闻，曦大怒，斫棺，断其尸弃水中。以连江人黄绍颇代为国计使。绍颇请“令欲仕者，自非荫补，皆听输钱即授之，以资望高下及州县户口多寡定其直，自百缗至千缗。”从之。

秋七月，闽主曦自称大闽皇，领威武节度使，与王延政治兵相攻，互有胜负。福、建之间，暴骨如莽。镇武节度判官晋江潘承祐屡请息兵修好，延政不从。闽主使者至，延政大陈甲卒以示之，对使者语甚悖慢。承祐长跪切谏，延政怒，顾左右曰：“判官之肉可食乎。”承祐不顾，声色愈厉。

闽主曦恶泉州刺史王继严得众心，既罢，归鸩杀之。

九月，闽主曦以其子琅邪王亚澄为威武节度使兼中书令，改号长乐王。

冬十月，闽主曦即皇帝位，王延政自称兵马元帅。闽同平章事李敏卒。

七年春正月，闽主曦立皇后李氏，同平章事真之女也，嗜酒刚愎，曦宠而惮之。三月，闽主曦立长乐王亚澄为闽王。

夏六月，闽富沙王延政围汀州。闽主曦发漳、泉兵五千救之。又遣其将林守亮入尤溪，大明宫使黄敬忠屯尤口，欲乘虚袭建州，国计使黄绍颇将步卒八千，为二军声援。秋七月，闽富沙王延政攻汀州，四十二战，不克而归。其将包洪实、陈望将水军以御福州之师。丁酉，遇于尤口。黄敬忠将战，占者言时刻未利，按兵不动。洪实等引兵登岸，水陆夹攻之，杀敬忠，俘斩二千级，林守亮、黄绍颇皆遁归。

八月，闽主曦遣使以手诏及金器九百、钱万缗、将吏敕告六百四十通，求和于富沙王延政，延政不受。

丙寅，闽主曦宴群臣于九龙殿。从子继柔不能饮，强之。继柔私减其酒，曦怒，并客将斩之。

闽主曦以同平章事候官馀廷英为泉州刺史。廷英贪秽，掠人女子，诈称受诏采择以备后宫。事觉，曦遣御史按之。廷英惧，诣福州自归，曦诘责，将以属吏。廷英退，献买宴钱万缗。曦悦，明日召见，谓曰：“宴已买矣，皇后贡物安在。”廷英复献钱于李后，乃遣归泉州。自是诸州皆别贡皇后物。未几，复召廷英为相。

闽盐铁使、右仆射李仁遇，敏之子，闽主曦之甥也，年少，美姿容，得幸于曦。十二月，以仁遇为左仆射兼中书侍郎，翰林学士、吏部侍郎李光准为中书侍郎兼户部尚书，并同平章事。

曦荒淫无度，尝夜宴，光准醉忤旨，命执送都市斩之。吏不敢杀，系狱中。明日，视朝，召复其位。是夕，又宴，收翰林学士周维岳下狱。吏拂榻待之，曰：“相公昨夜宿此，尚书勿忧。”醒而释之。他日，又宴，侍臣皆以醉去，独维岳在。曦曰：“维岳身甚小，何饮酒之多。”左右或曰：“酒有别肠，不必长大。”曦欣然，命捽维岳下殿，欲剖视其酒肠。或曰：“杀维岳，无人复能侍陛下剧饮者。”乃舍之。

齐王天福八年春二月，闽富沙王延政称帝于建州，国号大殷，大赦，改元天德。以将乐县为镛州，延平镇为镡州。立皇后张氏。以节度判官潘承祐为吏部尚书，节度巡官建阳杨思恭为兵部尚书。未几，以承祐同平章事，思恭迁仆射、录军国事。延政服赭袍视事，然牙参及接邻国使者，犹如藩镇礼。殷国小民贫，军旅不息。杨思恭以善聚敛得幸，增田亩山泽之税，至于鱼、盐、蔬、果无不倍征，国人谓之“杨剥皮”。

三月，闽主曦纳金吾使尚保殷之女，立为贤妃。妃有殊色，曦嬖之。醉中，妃所欲杀则杀之，所欲宥则宥之。殷将陈望等攻闽福州，入其西郛，既而败归。

夏五月，殷吏部尚书、同平章事潘承祐上书陈十事，大指言：“兄弟相攻，逆伤天理，一也。赋敛烦重，力役无节，二也。发民为兵，羁旅愁怨，三也。杨思恭夺人衣食，使归怨于上，群臣莫敢言，四也。疆土狭隘，多置州县，增吏困民，五也。除道裹粮，将攻临汀，曾不忧金陵、钱塘承虚相袭，六也。括高赀户，财多者补官，逋负者被刑，七也。延平诸津，征果、菜、鱼、米，获利至微，敛怨甚大，八也。与唐、吴越为邻，即位以来，未尝通使，九也。宫室台榭，营建无度，十也。”殷王延政大怒，削承祐官爵，勒归私第。

初，闽主曦侍康宗宴，会新罗献宝剑，康宗举以示同平章事王倓曰：“此何所施。”倓对曰：“斩为臣不忠者。”时曦已蓄异志，凛然变色。至是，宴群臣，复有献剑者，曦命发倓冢，斩其尸。校书郎陈光逸谓其友曰：“主上失德，亡无日矣，吾欲死谏。”其友止之，不从，上书陈曦大恶五十事。曦怒，命卫士鞭之数百，不死，以绳系其颈，悬诸庭树，久之乃绝。

闽主尝嫁其女，取班簿阅视之，朝士有不贺者十二人，皆杖之于朝堂。以御史中丞刘赞不举劾，亦将杖之，赞义不受辱，欲自杀。谏议大夫郑元弼谏曰：“古者刑不上大夫。中丞仪刑百僚，岂宜加之棰楚。”曦正色曰：“卿欲效魏徵邪。”元弼曰：“臣以陛下为唐太宗，故敢效魏徵。”曦怒稍解，乃释赞，赞竟以忧卒。

开运元年春正月，唐主遣使遗闽主曦及殷主延政书，责以兄弟寻戈。曦复书，引周公诛管、蔡，唐太宗诛建成、元吉为比。延政复书，斥唐主夺杨氏国。唐主怒，遂与殷绝。

闽拱宸都指挥使朱文进、合门使连重遇既弑康宗，常惧国人之讨，相与结婚以自固。闽主曦果于诛杀，尝游西园，因醉杀控鹤指挥使魏从朗。从朗，朱、连之党也。又尝酒酣，诵白居易诗“惟有人心相对间，咫尺之情不能料”，因举酒属二人。二人起，流涕再拜，曰：“臣子事君父，安有他志。”曦不应，二人大惧。

李后妒尚贤妃之宠，欲杀曦而立其子亚澄，使人告二人曰：“主上殊不平于二公，奈何。”会后父李真有疾，乙酉，曦如真第问疾。文进、重遇使拱宸马步使钱达弑曦于马上，召百官集朝堂，告之曰：“太祖昭武皇帝光启闽国，今子孙淫虐，荒坠厥绪。天厌王氏，宜更择有德者立之。”众莫敢言，重遇乃推文进升殿，被衮冕，帅群臣北面再拜称臣。文进自称闽主，悉收王氏宗族延喜以下少长五十馀人，皆杀之。葬闽主曦，谥曰睿文广武明圣元德隆道大孝皇帝，庙号景宗。以重遇总六军。礼部尚书、判三司郑元弼抗辞不屈，黜归田里，将奔建州，文进杀之。文进下令，出宫人，罢营造，以反曦之政。

殷主延政统军使吴成义将兵讨文进，不克。

文进加枢密使鲍思润同平章事，以羽林统军使黄绍颇为泉州刺史，左军使程文纬为漳州刺史。汀州刺史同安许文稹举郡降之。

夏四月，朱文进遣使如唐，唐主囚其使，将伐之，会天暑疾疫而止。

秋八月，朱文进自称威武留后、权知闽国事，遣使奉表称藩于晋。癸丑，以文进为威武节度使，知闽国事。

冬十月，殷主延政遣其将陈敬佺以兵三千屯尤溪及古田，卢进以兵二千屯长溪。泉州散员指挥使桃林留从效谓同列王忠顺、董思安、张汉思曰：

“朱文进屠灭王氏，遣腹心分据诸州。吾属世受王氏恩，而交臂事贼，一旦富沙王克福州，吾属死有馀愧。”众以为然。十一月，从效等各引军中所善壮士，夜饮于从效之家，从效绐之曰：“富沙王已平福州，密旨令吾属讨黄绍颇。吾观诸君状貌，皆非久处贫贱者。从吾言，富贵可图。不然，祸且至矣。”众皆踊跃，操白挺，逾垣而入，执绍颇，斩之。从效持州印诣王继勋第，请主军府。从效自称平贼统军使，函绍颇首，遣副兵马使临淮陈洪进赍诣建州。

洪进至尤溪，福州戍兵数千遮道。洪进绐之曰：“义师已诛朱福州，吾倍道逆嗣君于建州，尔辈尚守此何为乎。”以绍颇首示之，众遂溃，大将数人从洪进诣建州。延政以继勋为侍中、泉州刺史，从效、忠顺、思安、洪进皆为都指挥使。漳州将程谟闻之，立杀刺史程文纬，立王继成权州事。继勋、继成，皆延政从子也，朱文进之灭王氏，二人以疏远获全。

汀州刺史许文稹，奉表请降于殷。十二月癸丑，加朱文进同平章事，封闽国王。

朱文进闻黄绍颇死，大惧，以重赏募兵二万，遣统军使林守谅、内客省使李廷锷将之攻泉州，钲鼓相闻五百里。殷主延政遣大将军杜进将兵二万救泉州，留从效开门与福州兵战，大破之，斩守谅，执廷锷。延政遣统军使吴成义帅战舰千艘攻福州，朱文进遣子弟为质于吴越以求救。

初，唐翰林待诏臧循与枢密副使查文徽同乡里，循常为贾人，习福建山川，为文徽画取建州之策。文徽表请用兵击王延政，国人多以为不可。唐主以文徽为江西安抚使，循行境上，觇其可否。文徽至信州，奏言攻之必克。唐主以洪州营屯都虞候边镐为行营招讨诸军都虞候，将兵从文徽伐殷。文徽自建阳进屯盖竹，闻泉、漳、汀三州皆降于殷。殷将张汉真自镛州将兵八千将至，文徽惧，退保建阳。臧循屯邵武、邵武民导殷兵袭破循军，执循送建州，斩之。

闰月，殷吴成义闻有唐兵，诈使人告福州吏民曰：“唐助我讨贼臣，大兵今至矣。”福人益惧。乙未，朱文进遣同平章事李光准等奉国宝于殷。

丁酉，福州南廊承旨林仁翰谓其徒曰：“吾曹世事王氏，今受制贼臣，富沙王至，何面见之。”帅其徒三十人被甲趣连重遇第，重遇方严兵自卫，三十人者望之，稍稍遁去。仁翰执槊直前刺重遇，杀之，斩其首以示众曰：“富沙王且至，汝辈族矣。今重遇已死，何不亟取文进以赎罪。”众踊跃从之，遂斩文进，迎吴成义入城，函二首送建州。

二年春正月，闽之故臣共迎殷主延政，请归福州，改国号曰闽。延政以方有唐兵，未暇徙都，以从子门下侍郎、同平章事继昌都督南都内外诸军事，镇福州。以飞捷指挥使黄仁讽为镇遏使，将兵卫之。

林仁翰至福州，闽主赏之甚薄，仁翰未尝自言其功。发南都侍卫及两军甲士万五千人诣建州以拒唐。

二月，唐查文徽表求益兵，唐主以天威都虞候何敬洙为建州行营招讨马步都指挥使，将军祖全恩为应援使，姚凤为都监，将兵数千会攻建州，自崇安进屯赤岭。闽主延政遣仆射杨思恭、统军使陈望将兵万人拒之，列栅水南，旬馀不战，唐人不敢逼。思恭以延政之命督望战，望曰：“江、淮兵精，其将习武事。国之安危，系此一举，不可不万全而后动。”思恭怒曰：“唐兵深侵，陛下寝不交睫，委之将军。今唐兵不出数千，将军拥众万馀，不乘其未定而击之，有如唐兵惧而自退，将军何面目见陛下乎。”望不得已，引兵涉水与唐战，全恩等以大军当其前，使奇兵出其后，大破之。望死，思恭仅以身免。延政大惧，婴城自守，召董思安、王忠顺使将泉州兵五千诣建州，分守要害。

初，光州人李仁达仕闽为元从指挥使，十五年不迁职。闽主曦之世，叛奔建州，闽主延政以为将。及朱文进弑曦，复叛奔福州，陈取建州之策。文进恶其反复，黜居福清。浦城人陈继珣亦叛闽主延政奔福州，为曦画策取建州，曦以为著作郎。及延政得福州，二人皆不自安。

王继昌暗弱嗜酒，不恤将士，将士多怨。仁达潜入福州，与继珣说黄仁讽曰：“今唐兵乘胜，建州孤危。富沙王不能保建州，安能保福州。昔王潮兄弟，光山布衣耳，取福建如反掌。况吾辈乘此机会，自图富贵，何患不如彼乎。”仁讽然之。是夕，仁达等引甲士突入府舍，杀继昌及吴成义。

仁达欲自立，恐众心未服，以雪峰寺僧卓岩明素为众所重，乃言：“此僧目重瞳子，手垂过膝，真天子也。”相与迎之。三月己亥，立以为帝，解去衲衣，被以衮冕，帅将吏北面拜之。然犹称天福十年，遣使奉表称藩于晋。

延政闻之，族黄仁讽家，命统军使张汉真将水军五千，会漳、泉兵讨岩明。

夏四月，闽张汉真至福州，攻其东关。黄仁讽闻其家夷灭，开门力战，大破闽兵，执汉真，入城，斩之。

卓岩明无他方略，但于殿上噀水散豆，作诸法事而已。又遣使迎其父于莆田，尊为太上皇。

李仁达既立岩明，自判六军诸卫事，使黄仁讽屯西门，陈继珣屯北门。仁讽从容谓继珣曰：“人之所以为人，以有忠信仁义也。吾顷尝有功于富沙，中间叛之，非忠也。人以从子托我，而与人杀之，非信也。属者与建兵战，所杀皆乡曲故人，非仁也。弃妻子，使人鱼肉之，非义也。此身十沈九浮，死有馀愧。”因拊膺恸哭。继珣曰：“大丈夫徇功名，何顾妻子。宜置此事，勿以取祸。”仁达闻之，使人告仁讽、继珣谋反，皆杀之。由是兵权尽归仁达。

五月丁巳，李仁达大阅战士，请卓岩明临视，仁达阴教军士突前登阶，刺杀岩明。仁达阳惊，狼狈而走，军士共执仁达，使居岩明之坐。仁达乃自称威武留后，用保大年号，奏表称藩于唐，亦遣使入贡于晋。并杀岩明之父。唐以仁达为威武节度使、同平章事，赐名弘义，编之属籍。弘义又遣使修好于吴越。

唐兵围建州，屡破泉州兵。许文稹败唐兵于汀州，执其将时厚卿。

秋七月，闽人或告福州援兵谋叛，闽主延政收其铠仗，遣还，伏兵于隘，尽杀之，死者八千馀人，脯其肉以归为食。

唐边镐拔镡州，查文徽之党魏岑、冯延已，延鲁以师出有功，皆踊跃赞成之。征求供亿，府库为之耗竭，洪、饶、抚、信之民尤苦之。延政遣使奉表称臣于吴越，请为附庸以求救。

八月，唐兵围建州既久，建人离心。或谓董思安“盍早择去就”。思安曰：“吾世事王氏，危而叛之，天下其谁容我。”众感其言，无叛者。丁亥，唐先锋桥道使上元王建封先登，遂克建州，闽主延政降。王忠顺战死，董思安整众奔泉州。

初，唐兵之来，建人苦王氏之乱与杨思恭之重敛，争伐木开道以迎之。及破建州，纵兵大掠，焚宫室、庐舍俱尽。是夕寒雨，冻死者相枕，建人失望。唐主以其有功，皆不问。

九月，许文稹以汀州，王继勋以泉州，王继成以漳州皆降于唐。唐置永安军于建州。

冬十月，王延政至金陵，唐主以为羽林大将军，斩杨思恭以谢建人。以百胜节度使王崇文为永安节度使。崇文治以宽简，建人遂安。

三年春三月，唐泉州刺史王继勋致书修好于威武节度使李弘义。弘义以泉州故隶威武军，怒其抗礼，夏四月，遣弟弘通将兵万人伐之。

泉州郡指挥使留从效谓刺史王继勋曰：“李弘通兵势甚盛，士卒以使君赏罚不当，莫肯力战，使君宜避位自省。”乃废继勋归私第，代领军府事，勒兵击李弘通，大破之。表闻于唐，唐主以从效为泉州刺史，召继勋还金陵，遣将将兵戍泉州。徙漳州刺史王继成为和州刺史，汀州刺史许文稹为蕲州刺史。

初，唐人既克建州，欲乘胜取福州，唐主不许。枢密使陈觉请自往说李弘义，必令入朝。宋齐丘荐觉才辩，可不烦寸刃，坐致弘义。唐主乃拜弘义母、妻皆为国夫人，四弟皆迁官，以觉为福州宣谕使，厚赐弘义金帛。弘义知其谋，见觉，辞色甚倨，待之疏薄。觉不敢言入朝事而还。

秋八月，唐陈觉自福州还，至剑州，耻无功，矫诏使侍卫官顾忠召弘义入朝，自称权福州军府事，擅发汀、建、抚、信州兵及戍卒，命建州监军使冯延鲁将之趣福州迎弘义。延鲁先遗弘义书，谕以祸福。弘义复书请战，遣楼船指挥使杨崇保将州师拒之。觉以剑州刺史陈诲为缘江战棹指挥使，表“福州孤危，旦夕可克。”唐主以觉专命，甚怒。群臣多言兵已傅城下，不可中止，当发兵助之。丁丑，觉、延鲁败杨崇保于候官，戊寅，乘胜进攻福州西关。弘义出击，大破之，执唐左神威指挥使杨匡邺。唐主以永安节度使王崇文为东南面都招讨使，以漳、泉安抚使、谏议大夫魏岑为东面监军使，延鲁为南面监军使，会兵攻福州，克其外郭。弘义固守第二城。

九月，李弘义自称威武留后，权知闽国事，更名弘达，奉表请命于晋。甲午，以弘达为威武节度使、同平章事，知闽国事。

辛丑，福州排阵使马捷引唐兵自马牧山拔寨而入，至善化门桥，都指挥使丁彦贞以兵百人拒之。弘达退保善化门，外城再重皆唐兵所据。弘达更名达，遣使奉表称臣，乞师于吴越。

冬十月，唐漳州将林赞尧作乱，杀监军使周承义、剑州刺史陈诲。泉州刺史留从效举兵逐赞尧，以泉州裨将董思安权知漳州。唐主以思安为漳州刺史，思安辞以父名章，唐主改漳州为南州。命思安及留从效将州兵会攻福州，庚辰，围之。

福州使者至钱塘，吴越王弘佐召诸将谋之，皆曰：“道险远，难救。”惟内都监使临安水丘昭券以为当救。弘佐曰：“唇亡齿寒，吾为天下元帅，曾不能救邻道，将安用之。诸君但乐饱食安坐邪。”壬午，遣统军使张筠、赵承泰将兵三万水陆救福州。先是，募兵久无应者，弘佐命纠之，曰：“纠而为兵者，粮赐减半。”明日，应募者云集。弘佐命昭券专掌用兵，昭券惮程昭悦，以用兵事让之。弘佐命昭悦掌应援馈运事，而以军谋委元德昭。德昭，元仔倡之子也。

弘佐议铸铁钱以益将士禄赐，其弟牙内都虞候弘亿谏曰：“铸铁钱有八害：新钱既行，旧钱皆流入邻国，一也。可用于吾国，而不可用于他国，则商贾不行，百货不通，二也。铜禁至严，民犹盗铸，况家有铛釜，野有铧犁，犯法必多，三也。闽人铸铁钱而乱亡，不足为法，四也。国用幸丰，而自示空乏，五也。禄赐有常，而无故益之，以启无厌之心，六也。法变而弊，不可遽复，七也。钱者国姓，易之不祥，八也。”弘佐乃止。

十一月己酉，吴越兵至福州，自罾浦南潜入州城。唐兵进据东武门，李达与吴越兵共御之，不利。自是内外断绝，城中益危。

唐主遣信州刺史王建封助攻福州。时王崇文虽为元帅，而陈觉、冯延鲁、魏岑争用事，留从效、王建封倔强不用命，各争功，进退不相应。由是将士皆解体，故攻城不克。

唐主以江州观察使杜昌业为吏部尚书，判省事。先是，昌业自兵部尚书判省事，出江州，及还，阅簿籍，抚案叹曰：“未数年而府库所耗者半，其能久乎。”

后汉高祖天福十二年春三月，吴越复发水军，遣其将馀安将之，自海道救福州。己亥，至白虾浦。海岸泥淖，须布竹箦乃可行，唐之诸军在城南者聚而射之，箦不得施。冯延鲁曰：“城所以不降，恃此救也。今相持不战，徒老我师，不若纵其登岸，尽杀之，则城不攻自降矣。”裨将孟坚曰：“浙兵至此已久，不能进退，求一战而死不可得，若听其登岸，彼必致死于我，其锋不可当，安能尽杀乎。”延鲁不听，曰：“吾自击之。”吴越兵既登岸，大呼奋击，延鲁不能御，弃众而走，孟坚战死。吴越兵乘胜而进，城中兵亦出，夹击唐兵，大破之。唐城南诸军皆遁，吴越兵追之。王崇文以牙兵三百拒之，诸军陈於崇文之后，追者乃还。

或言：“浙兵欲弃福州，拔李达之众归钱塘”。东南守将刘洪进等白王建封，请纵其尽出而取其城。留从效不欲福州之平，建封亦忿陈觉等专横，乃曰：“吾军败矣，安能与人争城。”是夕，烧营而遁，城北诸军亦相顾而溃。冯延鲁引佩刀自刺，亲吏救之，不死。唐兵死者二万馀人，委弃军资、器械数十万，府库为之耗竭。

馀安引兵入福州，李达举所部授之。

留从效引兵还泉州，谓唐戍将曰：“泉州与福州世为仇敌，南接岭海瘴疠之乡，地险土瘠，比年军旅屡兴，农桑废业，冬征夏敛，仅能自赡，岂劳大军久戍于此。”置酒饯之，戍将不得已，引兵归。唐主不能制，加从效检校太傅。

张筠、馀安皆还钱塘，吴越王弘佐遣东南安抚使鲍修让将兵戍福州。

唐主以矫诏败军皆陈觉、冯延鲁之罪，夏四月壬申，诏赦诸将，议斩二人以谢中外。御史中丞江文蔚对仗弹冯延已、魏岑曰：“陛下践阼以来，所信任者延已、延鲁、岑、觉四人而已，皆阴狡弄权，壅蔽聪明，排斥忠良，引进群小，谏争者逐，窃议者刑，上下相蒙，道路以目。今觉、延鲁虽伏辜，而延已、岑犹在。本根未殄，枝干复生，同罪异诛，人心疑惑。”又曰：“上之视听，惟在数人，虽日接群臣，终成孤立。”又曰：“在外者握兵，居中者当国。”又曰：“岑、觉、延鲁更相违戾，彼前则我却，彼东则我西。天生五材，国之利器，一旦为小人忿争妄动之具。”又曰：“征讨之柄，在岑折简，帑藏取与，系岑一言。”唐主以文蔚所言为太过，怒，贬江州司士参军。械送觉、延鲁至金陵。宋齐丘以尝荐觉使福州，上表待罪。

诏流觉于蕲州，延鲁于舒州。知制诰会稽徐铉、史馆修撰韩熙载土疏曰：“觉、延鲁罪不容诛，但齐丘、延已为之陈请，故陛下赦之。擅兴者不罪，则疆场有生事者矣。丧师者获存，则行陈无效死者矣。请行显戮，以重军威。”不从。

中书侍郎、同平章事冯延已罢为太弟少保，贬魏岑为太子洗马。

韩熙载屡言宋齐丘党与必为祸乱。齐丘奏熙载嗜酒猖狂，贬和州司士参军。

秋七月，李达以其弟通知福州留后，自诣钱塘见吴越王弘倧，弘倧承制加达兼侍中，更其名曰孺赟。既而孺赟悔惧，以金笋二十株及杂宝赂内牙统军使胡进思，求归福州。进思为之请，弘倧从之。

冬十二月，威武节度使李孺赟与吴越戍将鲍修让不协，谋袭杀修让，复以福州降唐。修让觉之，引兵攻府第，是日杀孺赟，夷其族。

己酉，鲍修让传李孺赟首至钱塘，吴越王弘倧以丞相山阴吴程知威武节度事。

是岁，唐主以羽林大将军王延政为安化节度使、鄱阳王，镇饶州。

唐昭宗乾宁元年冬十二月，封州刺史刘谦卒，子隐居丧于贺江，土民百馀人谋乱，隐一夕尽诛之。岭南节度使刘崇龟召补右都押牙兼贺水镇使，未几，表为封州刺史。

二年秋七月，以薛王知柔为清海军节度使。

三年冬十二月，清海节度使薛王知柔行至湖南，广州牙将卢琚、谭弘玘据境拒之，使弘玘守端州。弘玘结封州刺史刘隐，许妻以女。隐伪许之，托言亲迎，伏甲舟中，夜入端州，斩弘玘，遂袭广州，斩琚，具军容迎知柔入视事。知柔表隐为行军司马。

光化元年冬十二月，韶州刺史曾衮举兵攻广州，州将王环帅战舰应之，清海行军司马刘隐一战破之。韶州将刘潼复据滇浛，隐讨斩之。

三年秋九月，以太保、门下侍郎徐彦若充清海军节度使，代薛王知柔。

天覆元年冬十二月，清海节度使徐彦若薨，遗表荐行军司马刘隐权留后。

二年。虔州刺史卢光稠攻岭南，陷韶州，使其子延昌守之，进围潮州。清海留后刘隐发兵击走之，乘胜进攻韶州。隐弟陟以为延昌有虔州之援，未可据取。隐不从，遂围韶州。会江涨，馈运不继，光稠自虔州引兵救之。其将谭全播伏精兵万人于山谷，以羸弱挑战，大破隐于城南，隐奔还。全播悉以功让诸将，光稠益贤之。

天祐元年。初，清海节度使徐彦若遗表荐副使刘隐权留后，朝廷以兵部尚书崔远为清海节度使。远至江陵，闻岭南多盗，且畏隐不受代，不敢前，朝廷召远还。隐遣使以重赂结朱全忠，乃奏以隐为清海节度使。

昭宣帝天祐二年春三月，加清海节度使刘隐同平章事。

后梁太祖开平元年夏五月己卯，加刘隐兼侍中，仍以隐为大彭王。

二年冬十月辛酉，以刘隐为清海、静海节度使，以膳部郎中赵光裔、右补阙李殷衡充官告使，隐皆留之。光裔，光逢之弟。殷衡，德裕之孙也。三年夏四月庚子，以刘隐为南平王。

干化元年春三月，清海、静海节度使兼中书令、南平襄王刘隐病亟，表其弟节度副使岩权知留后。丁亥，卒，岩袭位。夏五月甲辰，以清海留后刘岩为节度使。岩多延中国士人置于幕

府，出为刺史，刺史无武人。

冬十二月癸亥，以静江行军司马姚彦章为宁远节度副使，权知容州，从楚王殷之请也。刘岩遣兵攻容州，殷遣都指挥使许德勋以桂州兵救之。彦章不能守，乃迁容州士民及其府藏奔长沙，岩遂取容管及高州。

均王干化三年冬十月，岭南节度使刘岩求婚于楚，楚王许以女妻之。贞明元年秋八月，刘岩逆妇于楚，楚王殷遣永顺节度使存送之。

是岁，清海、建武节度使兼中书令刘岩以吴越主镠为国王，而已独为南平王，表求封南越王及加都统，帝不许。岩谓僚属曰：“今中国纷纷，孰为天子。安能梯航万里，远事伪庭乎。”由是贡使遂绝。

三年秋八月癸巳，清海、建武节度使刘岩即皇帝位于番禺，国号大越，大赦，改元干亨。以梁使赵光裔为兵部尚书，节度副使杨洞潜为兵部侍郎，节度判官李殷衡为礼部侍郎，并同平章事。建三庙，追尊祖安仁曰太祖文皇帝，父谦曰代祖圣武皇帝，兄隐曰烈宗襄皇帝。以广州为兴王府。冬十月，越主岩遣客省使刘瑭使于吴，告即位，且劝吴主称帝。

四年冬十一月，越主岩祀南郊，大赦，改国号曰汉。

五年春正月，汉主岩立越国夫人马氏为皇后，殷之女也。秋九月丙寅，诏削刘岩官爵，命吴越王镠讨之。镠虽受命，竟不行。六年冬十二月，汉主岩遣使通好于蜀。

后唐庄宗同光三年。汉主闻帝灭梁而惧，遣宫苑使何词入贡，且觇中国强弱。二月甲申，词至魏。及还，言帝骄淫无政，不足畏也。汉主大悦，自是不复通中国。

冬十二月，有白龙见于汉宫，汉主改元白龙，更名曰龚。

明宗天成三年春三月，楚大举水军击汉，围封州。汉主以《周易》筮之，遇《大有》，于是大赦，改元大有。命左右街使苏章将神弩三千、战舰百艘救封州。章至贺江，沉铁緪于水，两岸作巨轮挽緪，筑长垣以隐之，伏壮士于堤中。章以轻舟逆战，阳不利，楚人逐之，入堤中，挽轮举緪，楚舰不能进退，以强弩夹水射之，楚兵大败，解围遁去。汉主以章为封州团练使。

长兴元年秋九月，汉主遣其将梁克贞、李守墉攻交州，拔之，执静海节度使曲承美以归，以其将李进守交州。

二年。爱州将杨廷艺养假子三千人，图复交州。汉交州守将李进知之，受其赂，不以闻。是岁，廷艺举兵围交州，汉主遣承旨程宝将兵救之，未至，城陷。进逃归，汉主杀之。宝围交州，建艺出战，宝败死。

三年。汉主立其子耀枢为雍王，龟图为康王，弘度为宾王，弘熙为晋王，弘昌为越王，弘弼为齐王，弘雅为韶王，弘泽为镇王，弘操为万王，弘杲为循王，弘𬀩为恩王，弘邈为高王，弘简为同王，弘建为益王，弘济为辨王，弘道为贵王，弘昭为宜王，弘政为通王，弘益为定王。未几，徙弘度为秦王。

潞王清泰元年。汉主命判六军秦王弘度募宿卫兵千人，皆市井无赖子弟，弘度昵之。同平章事杨洞潜谏曰：“秦王，国之冢嫡，宜亲端士。使之治军已过矣，况昵群小乎。”汉主曰：“小儿教以戎事，过烦公忧。”终不戒弘度。洞潜出，见卫士掠商人金帛，商人不敢诉，叹曰：“政乱如此，安用宰相。”因谢病归第。久之不召，遂卒。

后晋高祖天福二年春三月，汉主以疾愈，大赦。

四年。汉门下侍郎、同平章事赵光裔言于汉主曰：“自马后崩，未尝通使于楚，亲邻旧好，不可忘也。”因荐谏议大夫李纾可以将命，汉主从之。楚亦遣使报聘。光裔相汉二十馀年，府库完实，边境无虞。及卒，汉主复以其子翰林学士承旨、尚书左丞损为门下侍郎、同平章事。

五年。汉门下侍郎、同平章事赵损卒。以宁远节度使南昌王定保为中书侍郎、同平章事，不逾年亦卒。

六年冬十二月，汉主寝疾，有胡僧谓汉主名龚不利，汉主自造“。”字名之，义取“飞龙在天。”读若俨。七年，汉高祖寝疾，以其子秦王弘度、晋王弘熙皆骄恣，少子越

王弘昌孝谨有智识，与右仆射兼西御院使王翻谋，出弘度镇邕州，弘熙镇容州，而立弘昌。制命将行，会崇文使萧益入问疾，以其事访之。益曰：“立嫡以长，违之必乱。”乃止。夏四月丁丑，高祖殂。高祖为人辨察，多权数，好自矜大，常谓中国天子为“洛州刺史”。岭南珍异所聚，每穷奢极丽，宫殿悉以金玉珠翠为饰。用刑惨酷，有灌鼻、割舌、支解、刳剔、炮炙、烹蒸之法。或聚毒蛇水中，以罪人投之，谓之“水狱”。同平章事杨洞潜谏，不听。末年尤猜忌。以士人多为子孙计，故专任宦者，由是其国中宦者大盛。秦王弘度即皇帝位，更名玢。以弘熙辅政，改元光天。尊母赵昭仪曰皇太妃。

秋八月，汉葬天皇大帝于康陵，庙号高祖。

齐王天福八年。汉殇帝骄奢，不亲政事。高祖在殡，作乐酣饮，夜与倡妇微行，裸男女而观之。左右忤意辄死，无敢谏者。惟越王弘昌及内常侍番禺吴怀恩屡谏，不听。常猜忌诸弟，每宴集，令宦者守门，群臣、宗室皆露索然后入。晋王弘熙欲图之，乃盛饰声伎，娱悦其意，以成其恶。汉主好手搏，弘熙令指挥使陈道庠引力士刘思潮、谭令禋、林少强、林少良、何昌延等五人习手搏于晋府，汉主闻而悦之。

春三月丙戌，与诸王宴于长春宫，观手搏，至夕罢宴，汉主大醉。弘熙使道庠、思潮等掖汉主，因拉杀之，尽杀其左右。明旦，百官诸王莫敢入宫，越王弘昌帅诸弟临于寝殿，迎弘熙即皇帝位，更名晟，改元应干。以弘昌为太尉兼中书令、诸道兵马都元帅，知政事，循王弘杲为副元帅，参预政事。陈道庠及刘思潮等皆受赏赐甚厚。

汉中宗既立，国中议论讻讻。循王弘杲请斩刘思潮等以谢中外，汉主不从。思潮等闻之，谮弘杲谋反，汉主令思潮等伺之。弘杲方宴客，思潮与谭令禋帅卫兵突入，斩弘杲。于是汉主谋尽诛诸弟，以越王弘昌贤而得众，尤忌之。雄武节度使齐王弘弼自以居大镇，惧祸，求入朝，许之。

冬十月，汉王命韶王弘雅致仕。十一月丁亥，汉主祀南郊，大赦，改元乾和。

开运元年春三月，汉主命中书令、都元帅越王弘昌谒烈宗陵于海曲，至昌华宫，使盗杀之。汉以户部侍郎陈偓同平章事。夏六月乙巳，汉主幽齐王弘弼于私第。冬十月丙午，汉主毒杀镇王弘泽于邕州。

二年秋八月，汉主杀韶王弘雅。九月，汉主杀刘思潮、林少强、林少良、何昌廷。以左仆射王翷尝与高祖谋立弘昌，出为英州刺史，未至，赐死。内外皆惧不自保。

三年。汉刘思潮等既死，陈道庠内不自安。秋九月，特进邓伸遗之《汉纪》，道庠问其故。伸曰：“憨獠，此书有诛韩信、醢彭越事，宜审读之。”汉主闻之，族道庠及伸。

后汉高祖天福十二年。南汉主恐诸弟与其子争国，杀齐王弘弼、贵王弘道、定王弘益、辨王弘济、同王弘简、益王弘建、恩王弘伟、宜王弘昭，尽杀其男，纳其女充后宫。作离宫千馀间，饰以珠宝。设镬汤、铁床、刳剔等刑，号“生地狱”。尝醉，戏以瓜置乐工之颈试剑，遂断其头。

乾祐元年秋八月，南汉主遣知制诰宣化锺允章求婚于楚，楚王希广不许。南汉主怒，问允章“马公复能经略南土乎。”对曰：“马氏兄弟方争亡于不暇，安能害我。”南汉主曰：“然。希广懦而吝啬，其士卒忘战日久，此乃吾进取之秋也。”

冬十二月辛巳，南汉主以内常侍吴怀恩为开府仪同三司、西北面招讨使，将兵击楚，攻贺州。楚王希广遣决胜指挥使徐知新等将兵五千救之。未至，南汉人已拔贺州，凿大阱于城外，覆以竹箔，加土，下施机轴，自堑中穿穴通阱中。知新等至，引兵攻城，南汉遣人自穴中发机，楚兵悉陷。南汉出兵从而击之，楚兵死者以千数。知新等遁归，希广斩之。南汉兵复陷昭州。

隐帝乾祐三年。南汉主以宫人卢琼仙、黄琼芝为女侍中，朝服冠带，参决政事。宗室勋旧，诛戮殆尽，惟宦官林延遇等用事。

后周太祖广顺元年冬十二月，南汉主遣内侍省丞潘崇彻、将军谢贯将兵攻郴州，唐边镐发兵救之。崇彻败唐兵于义章，遂取郴州。

三年秋九月，南汉主立其子继兴为卫王，璇兴为桂王，庆兴为荆王，保兴为祯王，崇兴为梅王。南汉大赦。

显德元年夏四月，南汉主以高王弘邈为雄武节度使，镇邕州。弘邈以齐、镇二王相继死于邕州，固辞，求宿卫，不许。至镇，委政僚佐，日饮酒，祷鬼神。或上书诬弘邈谋作乱，戊午，南汉主遣甘泉宫使林延遇赐鸩杀之。

世宗显德二年夏六月戊午，南汉主杀祯州节度使通王弘政。于是高祖之诸子尽矣。

三年春三月，南汉甘泉宫使林延遇阴险多计数，南汉主倚信之，诛灭诸弟，皆延遇之谋也。乙未卒，国人相贺。延遇病甚，荐内给事龚澄枢自代，南汉主即擢澄枢知承宣院及内侍省。澄枢，番禺人也。

四年。南汉主闻唐屡败，忧形于色，遣使入贡于周，为湖南所闭，乃治战舰，修武备。既而纵酒酣饮，曰：“吾身得免，幸矣，何暇虑后世哉。”时世宗取淮南。

五年秋八月己巳，南汉中宗殂，长子卫王继兴即帝位，更名𬬮，改元大宝。𬬮年十六，国事皆决于宦官玉清宫使龚澄枢及女侍中卢琼仙等，台省官备位而已。冬十一月，南汉葬文武光明孝皇帝于昭陵，庙号中宗。

六年冬十一月，南汉主以中书舍人锺允章藩府旧僚，擢为尚书右丞，参政事，甚委任之。允章请诛乱法者数人以正纲纪，南汉主不能从，宦官闻而恶之。南汉主将祀圆丘，前三日，允章帅礼官登坛，四顾指挥，设神位。内侍监许彦真望之曰：“此谋反也。”即带剑登坛，允章叱之。彦真驰入宫，告允章欲于郊祀日作乱。南汉主曰：“朕待允章厚，岂有此邪。”玉清宫使龚澄枢、内侍监李托等共证之，以彦真言为然，乃收允章系含章楼下，命宦者与礼部尚书薛用丕杂治之。用丕素与允章善，告以必不免。允章执用丕手泣曰：“老夫今日犹几上肉耳，分为仇人所烹。但恨邕、昌幼，不知吾冤，及其长也，公为我语之。”彦真闻之，骂曰：“反贼，欲使其子报仇邪。”复白南汉主“允章与二子共登坛，潜有所祷。”俱斩之。自是，宦官益横。李托，封州人也。

辛亥，南汉主祀圆丘，大赦。未几，以龚澄枢为左龙虎观军容使、内太师，军国之事皆取决焉。凡群臣有才能及进士状头，或僧道可与谈者，皆先下蚕室，然后得进，亦有自宫以求进者，亦有免死而宫者，由是宦者近二万人。贵显用事之人，大抵皆宦者也，谓士人为“门外人”，不得预事，卒以此亡国。

唐昭宗天覆二年秋九月，朱全忠表亲从指挥使高季昌为宋州团练使。季昌，硖石人，本朱友恭之仆夫也。

昭宣帝天祐三年冬十月，武贞节度使雷彦恭屡寇荆南，留后贺环闭城自守。朱全忠以为怯，以颍州防御使高季昌代之。又遣驾前指挥使倪可福将兵五千戍荆南以备吴、蜀，朗兵引去。

后梁太祖开平元年夏五月癸未，以权知荆南留后高季昌为节度使。荆南旧统八州，乾符以来，寇乱相继，诸州皆为邻道所据，独馀江陵。季昌到官，城邑残毁，户口雕耗。季昌安集流散，民皆复业。

六月，武贞节度使雷彦恭会楚兵攻江陵。事见《马氏据湖南》。

二年夏四月，淮南遣其将李厚将水军万五千趣荆南，高季昌逆战，败之于马头。

冬十月，依政进士梁震，唐末登第，至是归蜀。过江陵，高季昌爱其才识，留之，欲奏为判官。震耻之，欲去，恐及祸，乃曰：“震素不慕荣宦，明公不以震为愚，必欲使之参谋议，但以白衣侍樽俎可也，何必在幕府。”季昌许之。震终身止称前进士，不受高氏辟署。季昌甚重之，以为谋主，呼曰先辈。

干化二年闰五月，高季昌潜有据荆南之志，乃奏筑江陵外郭，增广之。

是岁，高季昌出兵，声言助梁伐晋，进攻襄州，山南东道节度使孔勍击败之。自是朝贡路绝。勍，兖州人也。

均王干化三年秋八月，赐高季昌爵勃海王。九月，高季昌造战舰五百艘，治城堑，缮器械，为攻守之具。招聚亡命，交通吴、蜀，朝廷浸不能制。

四年春正月，高季昌以蜀夔、万、忠、涪四州旧隶荆南，兴兵取之，先以水军攻夔州。时镇江节度使兼侍中嘉王宗寿镇忠州，夔州刺史王成先请甲，宗寿但以白布袍给之。成先帅之逆战，季昌纵火船焚蜀浮桥，招讨副使张武举铁緪拒之，船不得进。会风反，荆南兵焚溺死者甚众。季昌乘战舰，蒙以牛革，飞石中之，折其尾，季昌易小舟以遁。荆南兵大败，俘斩五千级。成先密遣人奏宗寿不给甲之状，宗寿获之，召成先，斩之。

贞明三年。高季昌与孔勍修好，复通贡献。

五年夏五月，楚人攻荆南，高季昌求救于吴。吴命镇南节度使刘信等帅洪、吉、抚、信步兵自浏阳趣浑州，武昌节度使李简等帅水军攻复州。信等至潭州东境，楚兵释荆南引归。简等入复州，执其知州鲍唐。

龙德元年冬十二月，高季昌遣都指挥使倪可福以卒万人修江陵外郭，季昌行视，责功程之慢，杖之。季昌女为可福子知进妇，季昌谓其女曰：“归语汝舅，吾欲威众办事耳。”以白金数百两遗之。

后唐庄宗同光元年。荆南节度使高季昌闻帝灭梁，避唐庙讳，更名季兴，欲自入朝。梁震曰：“唐有吞天下之志，严兵守险，犹恐不自保，况数千里入朝乎。且公朱氏旧将，安知彼不以仇敌相遇乎。”季兴不从。

十一月己未，加高季兴守中书令。时高季兴入朝，上待之甚厚。高季兴在洛阳，帝左右伶官求货无厌，季兴忿之。帝欲留季兴，郭崇韬谏曰：“陛下新得天下，诸侯不过遣子弟将佐入贡，惟高季兴身自入朝，当褒赏以劝来者。乃羁留不遣，弃信亏义，沮四海之心，非计也。”乃遣之。季兴倍道而去，至许州，谓左右曰：“此行有二失：来朝一失，纵我去一失。”过襄州，节度使孔勍留宴，中夜斩关而去。十二月丁酉，至江陵，握梁震手曰：“不用君言，几不免虎口。”

二年春三月丙午，加高季兴兼尚书令，进封南平王。

三年冬十月，高季兴常欲取三峡，畏蜀峡路招讨使张武威名，不敢进。至是，乘唐兵势，使其子行军司马从诲权军府事，自将水军上峡取施州。张武以铁锁断江路，季兴遣勇士乘舟斫之。会风大起，舟絓于锁，不能进退，矢石交下，坏其战舰，季兴轻舟遁去。既而闻北路陷败，以夔、忠、万三州遣使诣魏王降。是岁，庄宗灭蜀。

明宗天成元年夏四月，梁震荐前陵州判官贵平孙光宪于季兴，使掌书记。季兴大治战舰，欲攻楚。光宪谏曰：“荆南乱离之后，赖公休息士民，始有生意。若又与楚国交恶，他国乘吾之弊，良可忧也。”季兴乃止。

六月，高季兴表求夔、忠、万三州为属郡，诏许之。

二年春二月，高季兴既得三州，请朝廷不除刺史，自以子弟为之，不许。及夔州刺史潘炕罢官，季兴辄遣兵突入州城，杀戍兵而据之。朝廷除奉圣指挥使西方邺为刺史，不受。又遣兵袭涪州，不克。魏王继岌遣押牙韩珙等部送蜀珍货金帛四十万，浮江而下，季兴杀珙等于峡口，尽掠取之。朝廷诘之，对曰：“珙等舟行下峡，涉数千里，欲知覆溺之故，自宜按问水神。”帝怒，壬寅，制削夺季兴官爵，以山南东道节度使刘训为南面招讨使、知荆南行府事，忠武节度使夏鲁奇为副招讨使，将步骑四万讨之。东川节度使董璋充东南面招讨使，新夔州刺史西方邺副之，将蜀兵下峡。仍会湖南军三面进攻。

三月，刘训兵至荆南，楚王殷遣都指挥使许德勋等将水军屯岳州。高季兴坚壁不战，求救于吴，吴人遣水军救之。

江陵卑湿，复值久雨，粮道不继，将士疾疫，刘训亦寝疾。四月癸卯，帝遣枢密使孔循往视之，且审攻战之宜。五月，孔循至江陵，攻之不克。遣人入城说高季兴，季兴不逊。丙寅，遣使赐湖南行营夏衣万袭。丁卯，又遣使赐楚王殷鞍马玉带，督馈粮于行营，竟不能得。庚午，诏刘训等引兵还。

楚王殷遣中军使史光宪入贡帝赐之骏马十，美女二。过江陵，高季兴执光宪而夺之，且请举镇自附于吴。徐温曰：“为国者当务实效而去虚名。高氏事唐久矣，洛阳去江陵不远，唐人步骑袭之甚易，我以舟师溯流救之甚难。夫臣人而弗能救，使之危亡，能无愧乎。”乃受其贡物，辞其称臣，听其自附于唐。

六月，西方邺败荆南水军于峡中，复取夔、忠、万三州。秋七月丙寅，升夔州为宁江军，以西方邺为节度使。

癸酉，以与高季兴夔、忠、万三州为豆卢革、韦说之罪，皆赐死。

三年春三月，楚王殷如岳州，遣六军使袁铨、副使王环、监军马希赡将水军击荆南，高季兴以水军逆战。至刘郎洑，希赡夜匿战舰数十艘于港中。诘旦，两军合战，希赡出战舰横击之，季兴大败，俘斩以千数，进逼江陵。季兴请和，归史光宪于楚。军还，楚王殷让环不遂取荆南，环曰：“江陵在中朝及吴、蜀之间，四战之地也，宜存之以为吾捍蔽。”殷悦。

夏六月辛巳，高季兴复请称藩于吴，吴进季兴爵秦王，帝诏楚王殷讨之。殷遣许德勋将兵攻荆南，以其子希范为监军，次沙头。季兴从子云猛指挥使从嗣单骑造楚壁，请与希范挑战决胜，副指挥使廖匡齐出与之斗，拉杀之。季兴惧，明日，请和，德勋还。匡齐，赣人也。

秋九月辛巳，荆南败楚兵于白田，执楚岳州刺史李廷规，归于吴。

己亥，以武宁节度使房知温兼荆南行营招讨使，知荆南行府事。分遣中使发诸道兵赴襄阳，以讨高季兴。

冬十二月，荆南节度使高季兴寝疾，命其子行军司马、忠义节度使、同平章事从诲权知军府事。丙辰，季兴卒。吴主以从诲为荆南节度使兼侍中。四年夏四月丙午，楚六军副使王环败荆南兵于石首。

高季兴之叛也，其子从诲切谏，不听。从诲既袭位，谓僚佐曰：“唐近而吴远，舍近臣远，非计也。”乃因楚王殷以谢罪于唐。又遗山南东道节度使安元信书，求保奏，复修职贡。丙申，元信以从诲书闻，帝许之。

六月庚申，高从诲自称前荆南行军司马、归州刺史，上表求内附。秋七月甲申，以从诲为荆南节度使兼侍中。己丑，罢荆南招讨使。

长兴元年春三月，高从诲遣使奉表诣吴，告以坟墓在中国，恐为唐所讨，吴兵援之不及，谢绝之。吴遣兵击之，不克。三年春二月，赐高从诲爵勃海王。

潞王清泰元年春正月壬辰，以荆南节度使高从诲为南平王。

二年。荆南节度使高从诲，性明远，亲礼贤士，委任梁震，以兄事之。震常谓从诲为郎君。楚王希范好奢靡，游谈者共夸其盛。从诲谓僚佐曰：“如马王，可谓大丈夫矣。”孙光宪对曰：“天子诸侯，礼有等差。彼乳臭子骄侈僭汰，取快一时，不为远虑，危亡无日，又足慕乎。”从诲久而悟曰：“公言是也。”他日，谓梁震曰：“吾自念平生奉养，固已过矣。”乃捐去玩好，以经史自娱，省刑薄赋，境内以安。

梁震曰：“先王待我如布衣交，以嗣王属我。今嗣王能自立，不坠其业，吾老矣，不复事人矣。”遂固请退居。从诲不能留，乃为之筑室于土洲。震披鹤氅，自称荆台隐士，每诣府，跨黄牛至听事。从诲时过其家，四时赐与甚厚。自是悉以政事属孙光宪。

臣光曰：孙光宪见微而能谏，高从诲闻善而能徙，梁震成功而能退，自古有国家者能如是，夫何亡国败家丧身之有。

后晋高祖天福六年。山南东道节度使安从进谋反，求援于荆南，高从诲遗从进书，谕以祸福。从进怒，反诬奏从诲。荆南行军司马王保义劝从诲具奏其状，且请发兵助朝廷讨之，从诲从之。

后汉高祖天福十二年春正月，荆南节度使高从诲遣使入贡于契丹，契丹遣使以马赐之。从诲亦遣使诣河东劝进。

夏六月，帝遣使告谕荆南。高从诲上表贺，且求郢州，帝不许。及加恩使至，拒而不受。秋八月，高从诲闻杜重威叛，发水军数千袭襄州，山南东道节度

使安审琦击却之。又寇郢州，刺史尹实大破之。乃绝汉，附于唐、蜀。

初，荆南介居湖南、岭南、福建之间，地狭兵弱，自武信王季兴时，诸道入贡过其境者，多掠夺其货币。及诸道移书诘让，或加以兵，不得已，复归之，曾不为愧。及从诲立，唐、晋、契丹、汉更据中原，南汉、闽、吴、蜀皆称帝，从诲利其赐予，所向称臣。诸国贱之，谓之“高无赖”。

乾祐元年夏六月，高从诲既与汉绝，北方商旅不至，境内贫乏，乃遣使上表谢罪，乞修职贡。诏遣使慰抚之。

冬十月，荆南节度使兼中书令、南平文献王高从诲寝疾，以其子节度副使高保融判内外兵马事。癸卯，从诲卒，保融知留后。十二月丁丑，以高保融为荆南节度使、同平章事。

隐帝乾祐二年冬十月丙戌，加荆南节度使高保融兼侍中。

唐昭宗干宁二年。杨行密之拔濠州也，军士掠得徐州人李氏之子，生八年矣，行密养以为子，行密长子渥憎之。行密谓其将徐温曰：“此儿质状性识颇异于人，吾度渥必不能容，今赐汝为子。”温名之曰知诰，知诰事温勤孝过于诸子。尝得罪于温，温笞而逐之，及归，知诰迎拜于门，温问：“何故犹在此。”知诰泣对曰：“人子舍父母将何之。父怒而归母，人情之常也。”温以是益爱之，使掌家事，家人无违言。及长，喜书，善射，识度英伟。行密常谓温曰：“知诰俊杰，诸将子皆不及也。”

天祐元年。杨行密以其子牙内诸军使渥为宣州观察使，右牙都指挥使徐温谓渥曰：“王寝疾而嫡嗣出藩，此必奸臣之谋。他日相召，非温使者及王令书，慎无亟来。”渥泣谢而行。

昭宣帝天祐二年。杨行密长子宣州观察使渥素无令誉，军府轻之。行密寝疾，命节度判官周隐召渥。隐性憃直，对曰：“宣州司徒轻易信谗，喜击球饮酒，非保家之主。馀子皆幼，未能驾驭诸将。庐州刺史刘威，从王起细微，必不负王，不若使之权领军府，俟诸子长以授之。”行密不应。左、右牙指挥使徐温、张颢言于行密曰：“王平生出万死，冒矢石，为子孙立基业，安可使他人有之。”行密曰：“吾死瞑目矣。”隐，舒州人也。

他日，将佐问疾，行密目留幕僚严可求。众出，可求曰：“王若不讳，如军府何。”行密曰：“吾命周隐召渥，今忍死待之。”可求与徐温诣隐，隐未出，见牒犹在案上，可求即与温取牒，遣使者如宣州召之。可求，同州人也。

冬十月，杨渥至广陵，辛丑，杨行密以渥为淮南留后。

十一月庚辰，吴武忠王杨行密薨，将佐共请宣谕使李俨承制授杨渥淮南节度使、东南诸道行营都统兼侍中、弘农郡王。

三年夏四月，镇南节度使锺传以养子延规为江州刺史。传薨，军中立其子匡时为留后。延规恨不得立，遣使降淮南。杨渥以升州刺史秦裴为西南行营都招讨使，将兵击锺匡时于江西。秋七月，秦裴至洪州，军于蓼州。诸将请阻水立寨，裴不从，锺匡时果遣其将刘楚据之。诸将以咎裴，裴曰：“匡时骁将，独楚一人耳。若帅众守城，不可猝拔，吾故以要害诱致之耳。”未几，裴破寨执楚，遂围洪州。饶州刺史唐宝请降。

九月，秦裴拔洪州，虏锺匡时等五千人以归。杨渥自兼镇南节度使，以裴为洪州制置使。

后梁太祖开平元年春正月，淮南节度使兼侍中、东面诸道行营都统、弘农王杨渥既得江西，骄侈益甚。谓节度判官周隐曰：“君卖人国家，何面复相见。”遂杀之。由是将佐皆不自安。

黑云都指挥使吕师周与副指挥使綦章将兵屯上高，师周与湖南战，屡有功，渥忌之。师周惧，谋于綦章曰：“马公宽厚，吾欲逃死焉，可乎。”章曰：“兹事君自图之，吾舌可断，不敢泄。”师周遂奔湖南，章纵其孥使逸去。师周，扬州人也。

渥居丧，昼夜酣饮作乐，燃十围之烛以击球，一烛费钱数万。或单骑出游，从者奔走道路，不知所之。左右牙指挥使张颢、徐温泣谏，渥怒曰：“汝谓我不才，何不杀我自为之。”二人惧。渥选壮士，号“东院马军”，广署亲信为将吏。所署者恃势骄横，陵蔑勋旧。颢、温潜谋作乱。渥父行密之世，有亲军数千营于牙城之内，渥迁出于外，以其地为射场，颢、温由是无所惮。

渥之镇宣州也，命指挥使朱思勍、范思从、陈璠将亲兵三千。及嗣位，召归广陵。颢、温使三将从秦裴击江西，因戍洪州，诬以谋叛，命别将陈祐往诛之。祐间道兼行，六日至洪州，微服怀短兵径入秦裴帐中。裴大惊，祐告之故，乃召思勍等饮酒，祐数思勍等罪，执而斩之。渥闻三将死，益忌颢、温，欲诛之。丙戌，渥晨视事，颢、温帅牙兵二百，露刃直入庭中，渥曰：“尔果欲杀我邪。”对曰：“非敢然也，欲诛王左右乱政者耳。”因数渥所亲信十馀人之罪，曳下，以铁挝击杀之，谓之“兵谏”。诸将不与之同者，颢、温稍以法诛之，于是军政悉归二人，渥不能制。

二年夏五月，淮南左牙指挥使张颢、右牙指挥使徐温专制军政，弘农威王心不能平，欲去之而未能。二人不自安，共谋弑王，分其地以臣于梁。戊寅，颢遣其党纪祥等弑王于寝室，诈云暴薨。

己卯，颢集将吏于府廷，夹道及庭中堂上皆列白刃，令诸将悉去卫从然后入。颢厉声问曰：“嗣王已薨，军府谁当主之。”三问，莫应，颢气色益怒。幕僚严可求前密启曰：“军府至大，四境多虞，非公主之不可，然今日则恐太速。”颢曰：“何谓速也。”可求曰：“刘威、陶雅、李遇、李简皆先王之等夷，公今自立，此曹肯为公下乎。不若立幼主辅之，诸将孰敢不从。”颢默然久之。可求因屏左右，急书一纸置袖中，麾同列诣使宅贺，众莫测其所为。既至，可求跪读之，乃太夫人史氏教也。大要言：“先王创业艰难，嗣王不幸早世，隆演次当立，诸将宜无负杨氏，善辅导之。”辞旨明切。颢气色皆沮，以其义正，不敢夺，遂奉威王弟隆演称淮南留后、东面诸道行营都统。既罢，副都统朱瑾诣可求所居曰：“瑾年十六七即横戈跃马，冲犯大敌，未尝畏慑，今日对颢，不觉流汗。公面折之如无人，乃知瑾匹夫之勇，不及公远矣。”因以兄事之。

张颢以徐温为浙西观察使，镇润州。严可求说温曰：“公舍牙兵而出外藩，颢必以弑君之罪归公。”温惊曰：“然则奈何。”可求曰：“颢刚愎而暗于事，公能见听，请为公图之。”时副使李承嗣参预军府之政，可求又说承嗣曰：“颢凶威如此，今出徐于外，意不徒然，恐亦非公之利。”承嗣深然之。可求往见颢曰：“公出徐公于外，人皆言公欲夺其兵权而杀之，多言亦可畏也。”颢曰：“右牙欲之，非吾意也。业已行矣，奈何。”可求曰：“止之易耳。”明日，可求邀颢及承嗣俱诣温，可求瞋目责温曰：“古人不忘一饭之恩，况公杨氏宿将。今幼嗣初立，多事之时，乃求自安于外，可乎。”温谢曰：“苟诸公见容，温何敢自专。”由是不行。

颢知可求阴附温，夜遣盗刺之。可求知不免，请为书辞府主。盗执刀临之，可求操笔无惧色。盗能辨字，见其辞旨忠壮，曰：“公长者，吾不忍杀。”掠其财以覆命，曰：“捕之不获。”颢怒曰：“吾欲得可求首，何用财为。”

温与可求谋诛颢，可求曰：“非锺泰章不可。”泰章者，合肥人，时为佐监门卫将军。温使亲将彭城翟虔告之。泰章闻之喜，密结壮士三十人，夜刺血相饮为誓。丁亥旦，直入斩颢于牙堂，并其亲近。温始暴颢弑君之罪，轘纪祥等于市。诣西宫白太夫人。太夫人恐惧，大泣曰：“吾儿冲幼，祸难如此，愿保百口归庐州，公之惠也。”温曰：“张颢弑逆，不可不诛，夫人宜自安。”初，颢与温谋弑威王，温曰：“参用左右牙兵，心必不一，不若独用吾兵。”颢不可，温曰：“然则独用公兵。”颢从之。至是，穷治逆党，皆左牙兵也，由是人以温为实不知谋也。隆演以温为左右牙都指挥使，军府事咸取决焉。以严可求为扬州司马。

温性沈毅，自奉简俭，虽不知书，使人读狱讼之辞而决之，皆中情理。先是，张颢用事，刑戮酷滥，纵亲兵剽夺市里。温谓严可求曰：“大事已定，吾与公辈当力行善政，使人解衣而寝耳。”乃立法度，禁强暴，政举大纲，军民安之。温以军旅委可求，以财赋委支计官骆知祥，皆称其职，淮南谓之“严、骆”。

秋七月壬申，淮南将吏请于李俨，承制授杨隆演淮南节度使、东面诸道行营都统、同平章事、弘农王。

锺泰章赏薄，泰章未尝自言。后逾年，因醉与诸将争言而及之。或告徐温以泰章怨望，请诛之，温曰：“是吾过也。”擢为滁州刺史。是岁，弘农王遣军将万全感赍书间道诣晋及岐，告以嗣位。

三年春二月，徐温以金陵形胜，战舰所聚，乃自以淮南行军副使领升州刺史，留广陵，以其假子元从指挥使知诰为升州防遏兼楼船副使往治之。

四年春二月，万全感自岐归广陵，岐王承制加弘农王兼中书令，嗣吴王。

干化二年春三月，吴镇南节度使刘威、歙州观察使陶雅、宣州观察使李遇、常州刺史李简，皆武忠王旧将，有大功，以徐温自牙将秉政，内不能平。李遇尤甚，常言：“徐温何人。吾未尝识面，一旦乃当国邪。”馆驿使徐玠使于吴越，道过宣州，温使玠说遇入见新王，遇初许之。玠曰：“公不尔，人谓公反。”遇怒曰：“君言遇反，杀侍中者非反邪。”侍中，谓威王也。温怒，以淮南节度副使王檀为宣州制置使，数遇不入朝之罪，遣都指挥使柴再用帅升、润、池、歙兵纳檀于宣州，升州副使徐知诰为之副。遇不受代，再用攻宣州，逾月不克。

夏五月，李遇少子为淮南牙将，遇最爱之，徐温执之，至宣州城下示之，其子啼号求生，遇由是不忍战。温使典客何荛入城，以吴王命说之曰：“公本志果反，请斩荛以徇。不然，随荛纳款。”遇乃开门请降，温使柴再用斩之，夷其族。于是诸将始畏温，莫敢违其命。

徐知诰以功迁升州刺史。知诰事温甚谨，安于劳辱，或通夕不解带，温以是特爱之。每谓诸子曰：“汝辈事我能如知诰乎。”时诸州长吏多武夫，专以军旅为务，不恤民事。知诰在升州，独选用廉吏，修明政教，招延四方士大夫，倾家赀无所爱。洪州进士宋齐丘，好纵横之术，谒知诰，知诰奇之，辟为推官，与判官王令谋、参军王翃专主谋议，以牙吏马仁裕、周宗、曹悰为腹心。仁裕，彭城人。宗，涟水人也。

吴武忠王之疾病也，周隐请召刘威，威由是为帅府所忌。或谮之于徐温，温将讨之。威幕客黄讷说威曰：“公受谤虽深，反本无状，若轻舟入觐，则嫌疑皆亡矣。”威从之。陶雅闻李遇败，亦惧，与威偕诣广陵。温待之甚恭，如事武忠王之礼，优加官爵，雅等悦服，由是人皆重温。讷，苏州人也。温与威、雅帅将吏请于李俨，承制加嗣吴王隆演太师、吴王，以温领镇海节度使、同平章事，淮南行军司马如故。温遣威、雅还镇。

均王贞明元年夏四月，吴徐温以其子牙内都指挥使知训为淮南行军副使、内外马步诸军副使。秋八月庚戌，吴以镇海节度使徐温为管内水陆马步诸军都指挥使、两浙都招讨使、守侍中、齐国公，镇润州，以升、润、常、宣、歙、池六州为巡属，军国庶务参决如故。留徐知训居广陵秉政。

四年夏六月，吴内外马步都军使、昌化节度使、同平章事徐知训骄倨淫暴。威武节度使、知抚州李德诚有家妓数十，知训求之，德诚遣使谢曰：“家之所有皆长年，或有子，不足以侍贵人，当更为公求少而美者。”知训怒，谓使者曰：“会当杀德诚，并其妻取之。”

知训狎侮吴王，无复君臣之礼。尝与王为优，自为参军，使王为苍鹘，总角弊衣执帽以从。又尝泛舟浊河，王先起，知训以弹弹之。又尝赏花于禅智寺，知训使酒悖慢，王惧而泣，四座股栗。左右扶王登舟，知训乘轻舟逐之，不及，以铁檛杀王亲吏。将佐无敢言者，父温皆不之知。

知训及弟知询皆不礼于徐知诰，独季弟知谏以兄事礼之。知训尝召兄弟饮，知诰不至，知训怒曰：“乞子不欲酒，欲剑乎。”又尝与知诰饮，伏甲欲杀之，知谏蹑知诰足，知诰阳起如厕，遁去。知训以剑授左右刁彦能使追杀之。彦能驰骑及于中涂，举剑示知诰而还，以不及告。

平卢节度使、同平章事、诸道副都统朱瑾遣家妓通候问于知训，知训强欲私之，瑾已不平。知训恶瑾位加已上，置静淮军于泗州，出瑾为静淮节度使，瑾益恨之，然外事知训愈谨。瑾有所爱马，冬贮于幄，夏贮于帱。宠妓有绝色。知训过别瑾，瑾置酒自捧觞，出宠妓使歌，以所爱马为寿，知训大喜。瑾因延之中堂，伏壮士于户内，出妻陶氏拜之。知训答拜，瑾以笏自后击之踣地，呼壮士出斩之。瑾先系二悍马于庑下，将图知训，密令人解纵之，马相蹄啮，声甚厉，以是外人莫之闻。瑾提知训首出，知训从者数百人皆散走。瑾驰入府，以首示吴王曰：“仆已为大王除害。”王惧，以衣障面，走入内，曰：“舅自为之，我不敢知。”瑾曰：“婢子不足与成大事。”以知训首击柱，挺剑将出，子城使翟虔等已阖府门，勒兵讨之，乃自后逾城，坠而折足，顾追者曰：“吾为万人除害，以一身任患。”遂自刭。

徐知诰在润州闻难，用宋齐丘策，即日引兵济江。瑾已死，因抚定军府。时徐温诸子皆弱，温乃以知诰代知训执吴政，沈朱瑾尸于雷塘而灭其族。

瑾之杀知训也，泰宁节度使米志诚从十馀骑问瑾所向，闻其已死，乃归。宣谕使李俨贫困，寓居海陵，温疑其与瑾通谋，皆杀之。严可求恐志诚不受命，诈称袁州大破楚兵，将吏皆入贺，伏壮士于戟门，擒志诚斩之，并其诸子。

秋七月，吴徐温入朝于广陵，疑诸将皆预朱瑾之谋，欲大行诛戮。徐知诰、严可求具陈徐知训过恶，所以致祸之由，温怒稍解，乃命网瑾骨于雷塘而葬之，责知训将佐不能匡救，皆抵罪。独刁彦能屡有谏书，温赏之。戊戌，以知诰为淮南节度行军副使、内外马步都军副使、通判府事，兼江州团练使。以徐知谏权润州团练事。温还镇金陵，总吴朝大纲，自馀庶政皆决于知诰。

知诰悉反知训所为，事吴王尽恭，接士大夫以谦，御众以宽，约身以俭。以吴王之命，悉蠲天祐十三年以前逋税，馀俟丰年乃输之。求贤才，纳规谏，除奸猾，杜请托，于是士民翕然归心，虽宿将悍夫无不悦服。以宋齐丘为谋主。先是，吴有丁口钱，又计亩输钱，钱重物轻，民甚苦之。齐丘说知诰，以为“钱非耕桑所得，今使民输钱，是教民弃本逐末也。请蠲丁口钱，自馀税悉输谷、帛、绸、绢匹直千钱者当税三千。”或曰：“如此，县官岁失钱亿万计。”齐丘曰：“安有民富而国家贫者邪。”知诰从之。由是江、淮间旷土尽辟，桑柘满野，国以富强。

知诰欲进用齐丘而徐温恶之，以为殿直军判官。知诰每夜引齐丘于水亭屏语，常至夜分，或居高堂，悉去屏障，独置大炉，相向坐，不言，以铁箸画灰为字，随以匙灭去之，故其所谋，人莫得而知也。

初，吴徐温自以权重而位卑，说吴王曰：“今大王与诸将皆为节度使，虽有都统之名，不足相临制。请建吴国，称帝而治。”王不许。严可求屡劝温以次子知询代徐知诰知吴政，知诰与骆知祥谋，出可求为楚州刺史。可求既受命，至金陵，见温，说之曰：“吾奉唐正朔，常以兴复为辞。今朱、李方争，朱氏日衰，李氏日炽。一旦李氏有天下，吾能北面为之臣乎。不若先建吴国以系民望。”温大悦，复留可求参总庶政，使草具礼仪。知诰知可求不可去，乃以女妻其子续。

五年。吴徐温帅将吏藩镇请吴王称帝，吴王不许。夏四月戊戌朔，即吴国王位，大赦，改元武义。建宗庙、社稷，置百官，宫殿、文物皆用天子礼。以金继土，腊用丑。改谥武忠王曰孝武王，庙号太祖，威王曰景王，尊母为太妃。以徐温为大丞相、都督中外诸军事、诸道都统、镇海宁国节度使，守太尉兼中书令、东海郡王。以徐知诰为左仆射，参政事兼知内外诸军事，仍领江州团练使。以扬府左司马王令谋为内枢使，营田副使严可求为门下侍郎，盐铁判官骆知祥为中书侍郎，前中书舍人卢择为吏部尚书兼太常卿，掌书记殷文圭为翰林学士，馆驿巡官游恭为知制诰，前驾部员外郎杨迢为给事中。择，醴泉人。迢，敬之之孙也。

秋七月丙戌，吴王立其弟濛为庐江郡公，溥为丹阳郡公，浔为新安郡公，澈为鄱阳郡公，子继明为庐陵郡公。吴庐江公濛有材气，常叹曰：“我国家而为他人所有，可乎。”徐温闻而恶之。冬十月，出濛为楚州团练使。

六年夏四月，吴宣王重厚恭恪，徐温父子专政，王未尝有不平之意形于言色，温以是安之。及建国称制，尤非所乐，多沈饮，鲜食，遂成寝疾。五月，温自金陵入朝，议当为嗣者。或希温意言曰：“蜀先主谓武侯：嗣子不才，君宜自取。”温正色曰：“吾果有意取之，当在诛张颢之初，岂至今日邪。使杨氏无男，有女亦当立之。敢妄言者斩。”乃以王命迎丹杨公浔监国，徙溥兄濛为舒州团练使。己丑，宣王殂。六月戊申，溥即吴王位，尊母王氏曰太妃。

龙德元年冬十月，吴徐温劝吴王祀南郊。或曰：“礼乐未备。且唐祀南郊，其费巨万，今未能办也。”温曰：“安有王者而不祀天乎。吾闻祀天贵诚，多费何为。唐每郊祀，启南门，灌其枢用脂百斛，此乃季世奢泰之弊，又安足法乎。”甲子，吴王祀南郊，配以太祖。乙丑，大赦。加徐知诰同平章事，领江州观察使。寻以江州为奉化军，以知诰领节度使。

徐温闻寿州团练使崔太初苛察，失民心，欲征之。徐知诰曰：“寿州边隅大镇，征之恐为变，不若使其入朝，因留之。”温怒曰：“一崔太初不能制，如他人何。”征为右雄武大将军。

后唐庄宗同光二年冬十月，吴王如白沙观楼船，更命白沙曰迎銮镇。徐温自金陵来朝。先是，温以亲吏翟虔为合门、宫城、武备等使，使察王起居，虔防制王甚急。至是，王对温名雨为水，温请其故。王曰：“翟虔父名，吾讳之熟矣。”因谓温曰：“公之忠诚，我所知也，然翟虔无礼，宫中及宗室所须多不获。”温顿首谢罪，请斩之。王曰：“斩则太过，远徙可也。”乃徙抚州。

三年夏六月，吴镇海节度判官、楚州团练使陈彦谦有疾，徐知诰恐其遗言及继嗣事，遗之医药、金帛，相属于道。彦谦临终，密留书遗徐温，请以所生子为嗣。

明宗天成元年春三月，吴以左仆射、同平章事徐知诰为侍中，右仆射严可求兼门下侍郎、同平章事。

二年冬十月辛丑，吴大丞相、都督中外诸军事、诸道都统、镇海宁国节度使兼中书令东海王徐温卒。初，温子行军司马、忠义节度使、同平章事知询以其兄知诰非徐氏子，数请代之执吴政，温曰：“汝曹皆不如也。”严可求及行军副使徐玠屡劝温以知询代知诰，温以知诰孝谨，不忍也。陈夫人曰：“知诰自我家贫贱时养之，奈何富贵而弃之。”可求等言之不已。温欲帅诸藩镇入朝，劝吴王称帝，将行，有疾，乃遣知询奉表劝进，因留代知诰执政。知诰草表欲求洪州节度使，俟旦上之，是夕，温凶问至，乃止。知询亟归金陵。吴王赠温齐王，谥曰忠武。

十一月庚戌，吴王即皇帝位，追尊孝武王曰武皇帝，景王曰景皇帝，宣王曰宣皇帝。丙子，吴主尊太妃王氏曰皇太后。以徐知询为诸道副都统、镇海宁国节度使兼侍中，加徐知诰都督中外诸军事。

十二月，吴主立兄庐江公濛为常山王，弟鄱阳公澈为平原王，兄子南昌公珙为建安王。

三年春正月，吴主立子琏为江都王，璘为江夏王，璆为宜春王，宣帝子庐陵公玢为南阳王。夏四月戊戌，吴徙常山王濛为临川王。

四年秋八月，吴武昌节度使兼侍中李简以疾求还江都，癸丑，卒于采石。徐知询，简婿也，擅留简亲兵二千人于金陵，表荐简子彦忠代父镇鄂州，徐知诰以龙武统军柴再用为武昌节度使。知询怒曰：“刘崇俊，兄之亲，三世为濛州。彦忠，吾妻族，独不得邪。”

冬十月，吴诸道副都统、镇海宁国节度使兼侍中徐知询，自以握兵据上流，意轻徐知诰，数与知诰争权，内相猜忌，知诰患之。内枢密使王令谋曰：“公辅政日久，挟天子以令境内，谁敢不从。知询年少，恩信未洽于人，无能为也。”知询待诸弟薄，诸弟皆怨之。徐玠知知询不可辅，反持其短以附知诰。吴越王镠遗知询金玉鞍勒、器并，皆饰以龙凤。知询不以为嫌，乘用之。知询典客周廷望说知询曰：“公诚能捐宝货以结朝中勋旧，使皆归心于公，则彼谁与处。”知询从之，使廷望如江都谕意。廷望与知诰亲吏周宗善，密输款于知诰，亦以知诰阴谋告知询。知询召知诰诣金陵除父温丧，知诰称吴主之命不许。周宗谓廷望曰：“人言侍中有不臣七事，宜亟入谢。”廷望还，以告知询。十一月，知询入朝，知诰留知询为统军，领镇海节度使，遣右雄武都指挥使柯厚征金陵兵还江都，知诰自是始专吴政。知询责知诰曰：“先王违世，兄为人子，初不临丧，可乎。”知诰曰：“尔挺剑待我，我何敢往。尔为人臣，畜乘舆物，亦可乎。”知询又以廷望所言诘知诰，知诰曰：“以尔所为告我者，亦廷望也。”遂斩廷望。

壬辰，吴主加尊号曰睿圣文明光孝皇帝，大赦，改元太和。

十二月，吴加徐知诰兼中书令，领宁国节度使。知诰召知询饮，以金锺酌酒赐之，曰：“愿弟寿千岁。”知询疑有毒，引他器均之，跽献知诰曰：“愿与兄各享五百岁。”知诰变色，左右顾，不肯受，知询捧酒不退。左右莫知所为，伶人申渐高径前为诙谐语，掠二酒合饮之，怀金锺趋出，知诰密遣人以良药解之，已脑溃而卒。

长兴元年春三月，吴主立江都王琏为太子。

冬十月丙辰，吴左仆射、同平章事严可求卒。徐知诰以其长子大将军景通为兵部尚书，参政事，知诰将出镇金陵故也。

二年春二月，吴徐知诰欲以中书侍郎、内枢使宋齐丘为相，齐丘自以资望素浅，欲以退让为高，谒归洪州葬父，因入九华山，止于应天寺，启求隐居。吴主下诏征之，知诰亦以书招之，皆不至。知诰遣其子景通自入山敦谕，齐丘始还朝，除右仆射致仕，更命应天寺为征贤寺。

秋九月，吴镇南节度使、同平章事徐知谏卒。以诸道副都统、镇海节度使、守中书令徐知询代之，赐爵东海郡王。徐知诰之召知询入朝也，知谏豫其谋。知询遇其丧于涂，抚棺泣曰：“弟用心如此，我亦无憾，然何面见先王于地下乎。”

十一月，吴中书令徐知诰表称“辅政岁久，请归老金陵”。乃以知诰为镇海宁国节度使，镇金陵，馀官如故，总录朝政如徐温故事。以其子兵部尚书参政事景通为司徒、同平章事、知中外左右诸军事，留江都辅政。以内枢使、同平章事王令谋为左仆射兼门下侍郎，以宋齐丘为右仆射兼中书侍郎，并同平章事兼内枢使，以佐景通。

十二月癸亥，徐知诰至金陵。

三年春二月，吴徐知诰作礼贤院于府舍，聚图书，延士大夫，与孙晟及海陵陈觉谈议时事。秋八月，吴徐知诰广金陵城，周围二十里。冬十一月，吴以诸道都统徐知诰为大丞相、太师，加领得胜节度使。知诰辞丞相、太师。

四年夏五月，吴宋齐丘劝徐知诰徙吴主都金陵，知诰乃营宫城于金陵。

潞王清泰元年春正月，吴徐知诰别治私第于金陵，乙未，迁居私第，虚府舍以待吴主。

吴人多不欲迁都者，都押牙周宗言于徐知诰曰：“主上西迁，公复须东行，不惟劳费甚大，且违众心。”二月丙子，吴主遣宋齐丘如金陵谕知诰罢迁都。先是，知诰久有传禅之志，以吴主无失德，恐众心不悦，欲待嗣君。宋齐丘亦以为然。一旦，知诰临镜镊白须，叹曰：“国家安而吾老矣，奈何。”周宗知其意，请如江都，微以传禅讽吴主，且告齐丘。齐丘以宗先己，心疾之，遣使驰诣金陵，手书切谏，以为天时、人事未可。知诰愕然。后数日，齐丘至，请斩宗以谢吴主，乃黜宗为池州副使。久之，节度副使李建勋、行军司马徐玠等屡陈知诰功业，宜早从民望，召宗复为都押牙。知诰由是疏齐丘。

吴主诏徐知诰还府舍。甲申，金陵大火，乙酉，又火。知诰疑有变，勒兵自卫，己丑，复入府舍。东海康王徐知询卒。

夏六月，吴徐知诰将受禅，忌昭武节度使兼中书令临川王濛，遣人告濛藏匿亡命，擅造兵器，丙子，降封历阳公，幽于和州，命控鹤军使王宏将兵二百卫之。

秋七月，吴徐知诰召右仆射兼中书侍郎、同平章事宋齐丘还金陵，以为诸道都统判官，加司空，于事皆无所关预。齐丘屡请退居，知诰以南园给之。

冬十月，吴主加徐知诰大丞相、尚父、嗣齐王、九锡。辞不受。

十一月，徐知诰召其子司徒、同平章事景通还金陵，为镇海宁国节度副大使、诸道副都统、判中外诸军事。以次子牙内马步都指挥使、海州团练使景迁为左右军都军使、左仆射，参政事，留江都辅政。

二年春三月，吴加徐景迁同平章事，知左右军事。徐知诰令尚书郎陈觉辅之，谓觉曰：“吾少时与宋子嵩论议，好相诘难，或吾舍子嵩还家，或子嵩拂衣而起。子嵩携衣笥望秦淮门欲去者数矣，吾尝戒门者止之。吾今老矣，犹未遍达时事，况景迁年小当国，故屈吾子以诲之耳。”

秋七月，吴润州团练使徐知谔狎昵小人，游燕废务，作列肆于牙城西，躬自贸易。徐知诰闻之，怒，召知谔左右诘责，知谔惧。或谓知诰曰：“忠武王最爱知谔，而以后事传于公。往年知询失守，论议至今未息。借使知谔治有能名，训兵养民，于公何利。”知诰感悟，待之加厚。

冬十月，吴加中书令徐知诰尚父、太师、大丞相、大元帅，进封齐王，备殊礼，以升、润、宣、池、歙、常、江、饶、信、海十州为齐国。知诰辞尚父、丞相，殊礼不受。

后晋高祖天福元年春正月，吴徐知诰始建大元帅府，以幕职分判吏、户、礼、兵、刑、工、部及盐铁。三月，吴徐知诰以其子副都统景通为太尉、副元帅，都统判官宋齐丘、行军司马徐玠为元帅府左右司马。夏四月，高从诲遣使奉笺于徐知诰，劝即帝位。冬十一月癸巳，吴主诏齐王徐知诰置百官，以金陵府为西都。

十二月，徐知诰以镇南节度使太尉兼中书令李德诚、德胜节度使兼中书令周本位望隆重，欲使之帅众推戴。本曰：“我受先王大恩，自徐温父子用事，恨不能救杨氏之危，又使我为此，可乎。”其子弘祚强之，不得已，与德诚帅诸将诣江都表吴主，陈知诰功德，请行册命，又诣金陵劝进。宋齐丘谓德诚之子建勋曰：“尊公，太祖元勋，今日扫地矣。”于是吴宫多妖，吴主曰：“吴祚其终乎。”左右曰：“此乃天意，非人事也。”

二年春正月，吴太子琏纳齐王知诰女为妃。知诰始建太庙、社稷，改金陵为江宁府，牙城曰宫城，厅堂曰殿。以左右司马宋齐丘、徐玠为左右丞相，马步判官周宗、内枢判官黟人周廷玉为内枢使，自馀百官皆如吴朝之制。置骑兵八军，步兵九军。

二月戊子，吴主使宜阳王璪如西都，册命齐王。王受册，赦境内。册王妃曰王后。三月，吴徐知诰立子景通为王太子，固辞不受。追尊考忠武王温曰太祖武王，妣明德太妃李氏曰王太后。壬申，更名诰。夏六月，吴诸道副都统徐景迁卒。秋七月，吴同平章事王令谋如金陵劝徐诰受禅，诰让不受。

八月，吴历阳公濛知吴将亡，甲午，杀守卫军使王宏。宏子勒兵攻濛，濛射杀之。以德胜节度使周本，吴之勋旧，引二骑诣庐州，欲依之。本闻濛至，将见之。其子弘祚固谏，本怒曰：“我家郎君来，何为不使我见。”弘祚合扉不听本出，使人执濛于外，送江都。徐诰遣使称诏杀濛于采石，追废为悖逆庶人，绝属籍。侍卫军使郭悰杀濛妻子于和州，诰归罪于悰，贬池州。

吴司徒、门下侍郎、同平章事、内枢使、忠武节度使王令谋老病无齿，或劝之致仕，令谋曰：“齐王大事未毕，吾何敢自安。”疾亟，力劝徐诰受禅。是月，吴主下诏禅位于齐。李德诚等复诣金陵帅百官劝进，宋齐丘不署表。九月癸丑，令谋卒。

丙寅，吴主命江夏王璘奉玺绶于齐。冬十月甲申，齐王诰即皇帝位于金陵，大赦，改元升元，国号唐。追尊太祖武王曰武皇帝。乙酉，遣右丞相奉册诣吴主，称“受禅老臣诰，谨拜稽首，上皇帝尊号曰高尚思玄弘古让皇，宫室、乘舆、服御皆如故，宗庙、正朔、徽章、服色悉从吴制。”丁亥，立徐知证为江王，徐知谔为饶王。以吴太子琏领平卢节度使兼中书令，封弘农公。

唐主宴群臣于天泉阁，李德诚曰：“陛下应天顺人，惟宋齐丘不乐。”因出齐丘止德诚劝进书，唐主执书不视，曰：“子嵩三十年旧交，必不相负。”齐丘顿首谢。

己丑，唐主表让皇改东都宫殿名，皆取于仙经。让皇常服羽衣，习辟谷术。辛卯，吴宗室建安王珙等十二人皆降爵为公，而加官增邑。丙申，以吴同平章事张延翰及门下侍郎张居咏、中书侍郎李建勋并同平章事。让皇以唐主上表，致书辞之。唐主表谢而不改。

丁酉，加宋齐丘大司徒。齐丘虽为左丞相，不预政事，心愠怼，闻制词云：“布衣之交”，抗声曰：“臣为布衣时，陛下为刺史。今日为天子，可不用老臣矣。”还家请罪，唐主手诏谢之，亦不改命。久之，齐丘不知所出，乃更上书，请迁让皇于他州及斥远吴太子琏，绝其婚，唐主不从。

乙巳，立王后宋氏为皇后。戊申，以诸道都统判元帅府事景通为诸道副元帅、判六军诸卫事、太尉、尚书令、吴王。

十一月乙卯，唐吴王景通更名璟。唐主赐杨琏妃号永兴公主，妃闻人呼公主则流涕而辞。戊午，唐主立其子景遂为吉王，景达为寿阳公。以景遂为侍中、东都留守、江都尹，帅留司百官赴东都。

三年春正月，唐德胜节度使兼中书令西平恭烈王周本以不能存吴，愧恨而卒。丙寅，唐以侍中吉王景遂参判尚书都省。夏四月甲申，唐宋齐丘自陈丞相不应不豫政事，唐主答以省署未备。

吴让皇固辞旧宫，屡请徙居，李德诚等亦亟以为言。五月戊午，唐主改润州牙城为丹杨宫，以李建勋为迎奉让皇使。壬戌，唐主以左宣威副统军王舆为镇海留后，客省使公孙圭为监军使，亲吏马思让为丹杨宫使，徙让皇居丹杨宫。

宋齐丘复自陈为左右所间，唐主大怒。齐丘归第，白衣待罪。或曰：“齐丘旧臣，不宜以小过弃之。”唐主曰：“齐丘有才，不识大体。”乃命吴王璟持手诏召之。

六月壬午，或献毒酒方于唐主，唐主曰：“犯吾法者自有常刑，安用此为。”群臣争请改府寺州县名有“吴。”及“杨。”者，留守判官杨嗣请更姓羊。徐玠曰：“陛下自应天顺人，事非逆取，而谄邪之人专事改更，咸非急务，不可从也。”唐主然之。

冬十一月辛丑，吴让皇卒。唐主废朝二十七日，追谥曰睿皇帝。是岁，唐主徙吴王璟为齐王。

四年春正月，唐群臣江王知证等累表请唐主复姓李，立唐宗庙，乙丑，唐主许之。群臣又请上尊号，唐主曰：“尊号虚美，且非古。”遂不受。其后子孙皆踵其法，不受尊号，又不以外戚辅政，宦者不得预事，皆他国所不及也。

二月乙亥，改太祖庙号曰义祖。己卯，唐主为李氏考妣发哀，与皇后斩衰居庐，如初丧礼，朝夕临，凡五十四日。江王知证、饶王知谔请亦服斩衰，不许。李建勋之妻广德长公主假衰绖入哭尽哀，如父母之丧。辛巳，诏“国事委齐王璟详决，惟军旅以闻。”

庚寅，唐主更名升。

诏百官议二祚合享礼。辛卯，宋齐丘等议以义祖居七室之东。唐主命“居高祖于西室，太宗次之，义祖又次之，皆为不祧之主。”群臣言：“义祖诸侯，不宜与高祖、太宗同享，请于太庙正殿后别建庙祀之。”帝曰：“吾自幼托身义祖，向非义祖有功于吾，朕安能启此中兴之业。”群臣乃不敢言。

唐主欲祖吴王恪，或曰：“恪诛死，不若祖郑王元懿。”唐主命有司考二王苗裔，以吴王孙祎有功，祎子岘为宰相，遂祖吴王，云：“自岘五世至父荣”，其名率皆有司所撰。唐主又以历年九帝，三百年，疑十世太少。有司曰：“三十年为世，陛下生于文德，巳五十年矣。”遂从之。三月庚戌，唐主追尊吴王恪为定宗孝静皇帝，自曾祖以下皆追尊庙号及谥。

夏四月辛巳，唐主祀南郊。癸未，大赦。